དང་ པོ་ ནི། རབ་ ཏུ་ བྱེད་ པ་ བཅུ་ གཅིག་ པ་ དང་ ། བཅུ་ གཉིས་ པས་ བསྟན་ ནོ། །ཐུན་ མོང་ གི་ གྲུབ་ བྱེད་ དགག་ པ་ ལ། འདུ་ བྱེད་ བདེན་ པ་ དགག་ པ་ དང་ ། ཡོད་ པའི་ སྒྲུབ་ བྱེད་ དགག་ པ་ དང་ ། འགལ་ བ་ སྤོང་ བ་ དང་ ། འཕྲོས་ དོན་ གྱི་ རྩོད་ པ་ དགག་ པའོ། །དང་ པོ་ ནི། རབ་ ཏུ་ བྱེད་ པ་ བཅུ་ གསུམ་ པ་ དང་ ། གཉིས་ པ་ ལ་ རབ་ ཏུ་ བྱེད་ པ་ བཅུ་ བཞི་ པའོ། །གསུམ་ པ་ ནི་ རྟེན་ འབྲེལ་ དུ་ བསྟན་ པ་ དང་ ། ངོ་ བོ་ ཉིད་ མེད་ པར་ བཤད་ པ་ འགལ་ བར་ རྩོད་ པ་ ན་ རབ་ ཏུ་ བྱེད་ པ་ བཅོ་ ལྔ་ པས་ གཉིས་ པོ་ མི་ འགལ་ བའི་ ཚུལ་ བསྟན་ ནོ། །རང་ བཞིན་ མེད་ ན་ བཅིངས་ གྲོལ་ མི་ འཐད་ པ་ རྩོད་ པ་ སྤང་ བའི་ དོན་ དུ་ རབ་ བྱེད་ བཅུ་ དྲུག་ པ་ གསུངས་ སོ། །གོང་ དུ་ འཁོར་ བ་ མི་ འཐད་ པར་ བསྟན་ པ་ ན་ འཁོར་ བ་ ཡོད་ དེ། ལས་ འབྲས་ ཀྱི་ འབྲེལ་ པ་ ཡོད་ པའི་ ཕྱིར། ཞེས་ པའི་ སྒྲུབ་ བྱེད་ འགོག་ པའི་ ཕྱིར་ རབ་ ཏུ་ བྱེད་ པ་ བཅུ་ བདུན་ པ་ གསུངས་ སོ། །ལྷག་ མ་ རྣམས་ སྔ་ མ་ བཞིན་ དུ་ འཆད། སློབ་ དཔོན་ ལེགས་ ལྡན་ བྱེད་ ཀྱི་ འཆད་ ཚུལ་ ནི། མཆོད་ བརྗོད་ དུ་ རྟེན་ འབྲེལ་ སྐྱེ་ འགག་ མེད་ པ་ དང་ ། འགྲོ་ འོང་ མེད་ པར་ གསུངས་ པའི་ དོན་ བསྟན་ པའི་ དོན་ དུ་ རབ་ བྱེད་ དང་ པོ་ གཉིས་ གསུངས་ ལ། ཁྱད་ པར་ གྱི་ ཆོས་ ལྷག་ པ་ རྣམས་ རབ་ ཏུ་ བྱེད་ པ་ ལྷག་ མ་ རྣམས་ ཀྱིས་ རྒྱས་ པར་ བསྟན་ པ་ ན་ ཤུགས་ ལ་ གོ་ བ་ ལ་ དགོངས་ ནས་ ཁྱད་ ཆོས་ ལྷག་ མ་ རྣམས་ དང་ དངོས་ སུ་ སྦྱར་ བའི་ རབ་ ཏུ་ བྱེད་ པ་ མ་ གསུངས་ སོ། །རྟེན་ འབྲེལ་ ལ་ ལོག་ པར་ རྟོག་ པ་ དུ་ མ་ ཡོད་ པ་ བསལ་ བའི་ ཕྱིར་ དུ་ རབ་ ཏུ་ བྱེད་ པ་ ལྷག་ མ་ རྣམས་ གསུངས་ སོ། །ལོག་ རྟོག་ དེ་ དག་ ཀྱང་ ཆོས་ དང་ གང་ ཟག་ ལ་ ལོག་ པར་ རྟོག་ པ་ གཉིས་ སུ་ ངེས་ པས་ ཆོས་ ཀྱི་ བདག་ གིས་ སྟོང་ པ་ དང་ ། གང་ ཟག་ གི་ བདག་ གིས་ སྟོང་ པ་ དང་ ། གཉིས་ ཀས་ སྟོང་ པ་ དང་ ། ཆོས་ ཀྱི་ ཁྱད་ པར་ གྱིས་ སྟོང་ པ་ དང་ ། རང་ བཞིན་ མེད་ པའི་ དོན་ ལ་ རྩོད་ པ་ སྤང་ བ་ དང་ ། སླར་ ཡང་ སྒྲུབ་ བྱེད་ གཞན་ དགག་ པའི་ ཚུལ་ གྱིས་ སོ། །དེ་ ལ་ སྐྱེ་ མཆེད་ བརྟག་ པའི་ རབ་ བྱེད་ ནས། བུད་ ཤིང་ བརྟག་ པའི་ རབ་ ཏུ་ བྱེད་ པའི་ བར་ ནི། སྔ་ མ་ དགག་ པ་ ན་ སླར་ ཡང་ སྒྲུབ་ བྱེད་ གཞན་ བཀོད་ པ་ བཀག་ པའི་ རིམ་ པས་ གསུངས་ ཏེ། དེ་ དག་ གིས་ ཆོས་ ཀྱི་ ངོ་ བོ་ ཉིད་ ཀྱིས་ སྟོང་ པར་ བསྟན་ ནོ། །ཆོས་ དང་ གང་ ཟག་ གཉིས་ ཀས་ སྟོང་ པར་ བསྟན་ པ་ ལ་ སྔ་ མ་ ལྟར་ ཕྱི་ མ་ ཕྱི་ མ་ སྒྲུབ་ བྱེད་ དུ་ བཀོད་ པ་ བཀག་ པའི་ རིམ་ པས་ རབ་ ཏུ་ བྱེད་ པ་ བཅུ་ བདུན་ པའི་ བར་ དུ་ གསུངས་ སོ། །ལྷག་ མ་ རྣམས་ སྔ་ མ་ བཞིན་ ནོ། །འདིར་ སློབ་ དཔོན་ ལེགས་ ལྡན་ བྱེད་ ནི། ཐ་ མ་ གཉིས་ ཀྱིས་ ཉན་ ཐོས་ ཀྱི་ ལམ་ གྱི་ འཇུག་ ཚུལ་ ལོགས་ སུ་ བསྟན་ པར་ ནི་ མི་ བཞེད། ཆོས་ ཐམས་ ཅད་ རང་ བཞིན་ གྱིས་ སྟོང་ ངོ་ ཞེས་ བཤད་ པ་ ལ། བཅོམ་ ལྡན་ འདས་ ཀྱིས་ རྟེན་ འབྲེལ་ གསུངས་ པ་ དང་ འགལ་ ལོ་ ཞེས་ རྩོད་ པའི་ ཚེ། མ་ རིག་ པ་ ནས་ འདུ་ བྱེད་ ལ་ སོགས་ པ་ སྔ་ མ་ ལ་ རྟེན་ ནས་ ཕྱི་ མ་ རིམ་ གྱིས་ འབྱུང་ བའི་ ཕྱིར། རང་ བཞིན་ མེད་ དོ་ ཞེས་ པས་ བསྟན་ ནོ། །སླར་ ཡང་ ཕུང་ པོ་ ཡོད་ དེ་ ལྟ་ བའི་ གནས་ ཡིན་ པའི་ ཕྱིར་ རོ་ ཞེས་ པའི་ སྒྲུབ་ བྱེད་ བཀོད་ པ་ དགག་ པའི་ དོན་ དུ་ ཐ་ མ་ གསུངས་ སོ། །ཟླ་ གྲགས་ ཀྱང་ ལེགས་ ལྡན་ བྱེད་ དང་ མཐུན་ ནོ། །རབ་ ཏུ་ བྱེད་ པ་ རྣམས་ ཀྱི་ འབྲེལ་ བསྟན་ ཟིན་ ཏོ།། ༈ །།རབ་ ཏུ་ བྱེད་ པ་ སོ་ སོའི་ དོན་ བཤད་ པ་ ལ། རྐྱེན་ བརྟག་ པའི་ རབ་ ཏུ་ བྱེད་ པ་ ལ་ གསུམ་ སྟེ། འབྲེལ་ བཀོད་ པ་ དང་ ། རྒྱས་ པར་ བཤད་ པ་ དང་ ། མིང་ གི་ སྒོ་ ནས་ དོན་ བསྡུ་ བའོ། །དང་ པོ་ ལ་ མདོའི་ འབྲེལ་ ནི། གང་ ཞིག་ རྐྱེན་ ལས་ སྐྱེས་ པ་ དེ་ མ་ སྐྱེས། །དེ་ ལ་ སྐྱེ་ བའི་ རང་ བཞིན་ ཡོད་ མ་ ཡིན། །རྐྱེན་ ལ་ རག་ ལས་ གང་ དེ་ སྟོང་ པར་ བཤད། །གང་ ཞིག་ སྟོང་ ཉིད་ ཤེས་ དེ་ བག་ ཡོད་ ཡིན། །ཞེས་ པ་ དང་ ། ཤེས་ རབ་ ཀྱི་ ཕ་ རོལ་ ཏུ་ ཕྱིན་ པ་ ལས། གཟུགས་ སྐྱེ་ བ་ མེད་ དེ། ཞེས་ སོགས་ སོ། །རབ་ ཏུ་ བྱེད་ པའི་ འབྲེལ་ ནི། མཆོད་ བརྗོད་ དུ་ སྐྱེ་ བ་ མེད་ པ་ ཞེས་ པའི་ དོན་ རིགས་ པས་ ངེས་ པའི་ དོན་ དུ་ བཤད་ པའོ། །གཉིས་ པ་ ལ་ སྤྱིའི་ དོན་ དང་ ། གཞུང་ གི་ དོན་ ནོ། །དང་ པོ་ ལ། དམ་ བཅའ་ ཡོད་ མེད་ དཔྱད་ པ་ དང་ ། རང་ རྒྱུད་ ཀྱི་ འཐད་ པ་ དཔྱད་ པའོ། །དང་ པོ་ ལ། གཞན་ ཕྱོགས་ དགག་ པ་ དང་ ། རང་ ཕྱོགས་ བཞག་ པའོ། །དང་ པོ་ ལ། དབུ་ མ་ སྨྲ་ བ་ རློམ་ པ་ འགའ་ ཞིག དབུ་ མ་ པ་ ལ་ དམ་ བཅའ་ མེད་ དེ། རང་ ཕྱོགས་ དང་ གཞན་ ཕྱོགས་ གཉིས་ སུ་ ཕྱེ་ ནས་ རང་ ཕྱོགས་ མཐའ་ ཅིག་ ཏུ་ བཞག་ ཏུ་ མེད་ པའི་ ཕྱིར། གཞན་ དུ་ ན་ མཐར་ འཛིན་ ཅན་ དུ་ འགྱུར་ བས་ དབུ་ མའི་ དོན་ མི་ གནས་ སོ། །རིགས་ པ་ དྲུག་ ཅུ་ པ་ ལས་ ཀྱང་ ། རྩོད་ མེད་ ཆེ་ བའི་ བདག་ ཉིད་ ཅན། །གང་ རྣམས་ ལ་ ནི་ ཕྱོགས་ ཉིད་ མེད། །གང་ ལ་ ཕྱོགས་ ནི་ ཡོད་ མིན་ པ། །དེ་ ལ་ གཞན་ ཕྱོགས་ ག་ ལ་ ཡོད། །ཅེས་ པ་ དང་ ། རྩོད་ བཟློག་ ལས། གལ་ ཏེ་ ངས་ དམ་ བཅའ་ འགའ་ ཡོད། །དེས་ ན་ ང་ ལ་ སྐྱོན་ དེ་ ཡོད། །ང་ ལ་ དམ་ བཅའ་ མེད་ པས་ ན། །ང་ ནི་ སྐྱོན་ མེད་ ཁོ་ ན་ ཡིན། །ཞེས་ སོ། །རང་ གི་ དམ་ བཅའ་ མེད་ པ་ ན། དེ་ སྒྲུབ་ བྱེད་ གཏན་ ཚིགས་ ཀྱང་ ཁས་ མི་ ལེན་ པས་ རང་ རྒྱུད་ ཀྱི་ རྟགས་ ཀྱང་ འགོད་ པར་ བྱར་ མེད་ དོ། །གལ་ ཏེ་ ཚད་ མ་ ཁས་ ལེན་ ན་ དམ་ བཅའ་ མེད་ པར་ མི་ འགྱུར་ བར་ ཐལ། མི་ ལེན་ ན་ དགག་ སྒྲུབ་ ངེས་ པའི་ བློ་ མེད་ པས་ གཞན་ དགག་ པར་ ཇི་ ལྟར་ འགྱུར་ ཞེ་ ན། ཕ་ རོལ་ པོའི་ ཁས་ བླངས་ ནང་ འགལ་ བར་ རྩོད་ པའི་ སྒོ་ ནས་ གཞན་ སུན་ འབྱིན་ པར་ བྱེད་ པ་ ཡིན་ ལ། དེའི་ ཚེ་ གཞན་ ཕྱོགས་ མི་ འཐད་ པར་ རྟོགས་ པ་ ཉིད་ ཀྱིས་ ལོག་ རྟོག་ ལྡོག་ པས་ དེ་ ལས་ ལྷག་ པའི་ དགོས་ པ་ གཞན་ ཅི་ ཞིག་ ཡོད་ དེ་ ཞེས་ སྨྲའོ། །འདི་ ལ་ རང་ ཕྱོགས་ གཞན་ ཕྱོགས་ མེད་ ཅིང་ ། གཞན་ སུན་ འབྱིན་ པ་ ཙམ་ ལ་ ཞུགས་ པས། སུན་ ཅི་ ཕྱིན་ དུ་ རྒོལ་ བའང་ འགྱུར་ བས། དེ་ ནི་ ཟླ་ བས་ ཀྱང་ ཡོངས་ སུ་ སྨད་ པ་ ཡིན་ ནོ། །གཞན་ ཕྱོགས་ མི་ འཐད་ པར་ རྟོགས་ པའི་ ཚད་ མ་ ཡང་ མེད་ པས། གཞན་ གྱི་ ཁས་ བླངས་ ནང་ འགལ་ བར་ ཡང་ མི་ རྟོགས་ ན་ ཁས་ བླངས་ འགལ་ བའི་ སྒོ་ ནས་ འགོག་ པར་ ཡང་ ཇི་ ལྟར་ འགྱུར། རྟེན་ འབྲེལ་ རང་ བཞིན་ གྱིས་ སྐྱེ་ བ་ མེད་ པར་ མི་ འདོད་ ན། རང་ བཞིན་ ཡོད་ པར་ སྨྲ་ དགོས་ ཏེ། རང་ བཞིན་ ཡོད་ མེད་ གཉིས་ ལས་ མ་ འདས་ པའི་ ཕྱིར། རྩོད་ བཟློག་ ལས། རང་ བཞིན་ མེད་ པ་ ཉིད་ ལོག་ ན། །རང་ བཞིན་ ཉིད་ དུ་ རབ་ གྲུབ་ ཕྱིར། །ཞེས་ སོ། །གལ་ ཏེ་ རྟེན་ འབྲེལ་ ཙམ་ ཡང་ ཁས་ མི་ ལེན་ པས་ ཉེས་ པ་ མེད་ དོ་ ཞེ་ ན། འཇུག་ པ་ ལས། དེ་ ཕྱིར་ རྟེན་ འབྱུང་ རིགས་ པ་ འདི་ ཡིས་ ནི། །ལྟ་ ངན་ དྲྭ་ བ་ མཐའ་ དག་ གཅོད་ པར་ བྱེད། །ཅེས་ པ་ དང་ ། རིགས་ པ་ དྲུག་ ཅུ་ པ་ ལས། གང་ གིས་ སྐྱེ་ དང་ འཇིག་ པ་ དག །འདི་ ཡི་ ཚུལ་ གྱིས་ སྤངས་ གྱུར་ པ། །རྟེན་ ཅིང་ འབྲེལ་ འབྱུང་ གསུང་ བ་ ཡི། །ཞེས་ གསུངས་ པ་ ལྟར་ རྟེན་ འབྲེལ་ གྱི་ རིགས་ པ་ ནི་ རྟག་ པ་ དང་ ཆད་ པར་ ལྟ་ བ་ གཉིས་ ཀའི་ གཉེན་ པོར་ གསུངས་ ན། ཁྱོད་ ཀྱིས་ ནི་ རྟེན་ འབྲེལ་ སྤངས་ པས་ དབུ་ མའི་ ལུགས་ ལས་ རིང་ དུ་ གྱུར་ པ་ ཡིན་ ནོ། །མཐའ་ བཞིའི་ སྐྱེ་ བ་ དགག་ པའི་ དམ་ བཅའ་ ཡང་ དབུ་ མ་ པའི་ དམ་ བཅར་ མི་ འདོད་ ན་ གཞན་ སུ་ ཞིག་ གིས་ དམ་ བཅས་ པ་ ཡིན། དངོས་ པོར་ སྨྲ་ བའི་ འདོད་ པའོ་ ཞེ་ ན་ མ་ ཡིན་ ཏེ། རང་ གི་ གྲུབ་ མཐའ་ དགག་ པའི་ དམ་ བཅའ་ རང་ གིས་ དམ་ བཅའ་ བ་ མི་ སྲིད་ པའི་ ཕྱིར་ དང་ ། དེ་ དག་ གིས་ ནི་ དེ་ ལ་ མི་ འཐད་ པར་ རྒོལ་ བའི་ ཕྱིར་ རོ། །ལོ་ ཙཱ་ བ་ ཉི་ མ་ གྲགས་ ཀྱིས་ རྩོད་ བཟློག་ གི་ དོན་ ཡོངས་ གཅོད་ སྒྲུབ་ པའི་ དམ་ བཅའ་ མེད་ པ་ ཡིན་ ལ། རྣམ་ བཅད་ དགག་ པའི་ དམ་ བཅའ་ ནི་ ཡོད་ པས་ འདིར་ སྐྱེ་ བ་ དགག་ པའི་ དམ་ བཅའ་ གསུངས་ པ་ དང་ མི་ འགལ་ ལོ་ ཞེས་ གསུང་ ངོ་ ། །འགའ་ ཞིག་ དེ་ མི་ འཐད་ དེ། དགག་ པའི་ དམ་ བཅའ་ ཡོད་ པར་ མ་ ཟད། སྒྲུབ་ པའི་ དམ་ བཅའ་ ཡང་ ཡོད་ པའི་ ཕྱིར་ ཏེ། རྒྱུ་ ལས་ འབྲས་ བུ་ འབྱུང་ བ་ དབུ་ མ་ པས་ ཀྱང་ འདོད་ པའི་ ཕྱིར་ རོ། །གལ་ ཏེ་ དེ་ ལྟར་ མི་ འདོད་ ན། རྟེན་ འབྲེལ་ སྤངས་ པས་ རྒྱུ་ འབྲས་ ལ་ སྐུར་ བ་ འདེབས་ པའི་ ཉེས་ པ་ ཡོད་ དོ། །ཞེས་ བརྗོད་ དོ། །འདི་ ནི་ ལོ་ ཙཱ་ བའི་ དགོངས་ པ་ ལ་ མི་ གནོད་ དེ། ལོ་ ཙཱ་ བས་ དེ་ ཁོ་ ན་ ཉིད་ སེམས་ པའི་ དབང་ དུ་ བྱས་ ནས་ གསུངས་ པའི་ ཕྱིར་ དང་ ། རིགས་ པས་ རྣམ་ པར་ བརྟགས་ པ་ ན་ ཡོངས་ གཅོད་ དུ་ གྲུབ་ པའི་ ཆོས་ ཅུང་ ཟད་ ཀྱང་ མེད་ པའི་ ཕྱིར་ རོ། །ཡང་ འགའ་ ཞིག་ ཐལ་ འགྱུར་ བ་ ལ་ རང་ ལུགས་ ཀྱི་ དམ་ བཅའ་ ཡོད་ དེ། །རང་ གི་ མངོན་ པར་ འདོད་ པའི་ དོན་ དམ་ བཅའ་ བ་ ཡོད་ པས་ སོ། །རང་ རྒྱུད་ ཀྱི་ དམ་ བཅའ་ ནི་ མེད་ དེ། རང་ རྒྱུད་ ཀྱི་ དོན་ ནི་ རང་ དབང་ ཡིན་ པས་ རང་ དབང་ དུ་ གྲུབ་ པའི་ ཆོས་ དམ་ བཅའ་ བ་ མེད་ དེ། བདེན་ དངོས་ འགོག་ པའི་ ཕྱིར། ཞེས་ འདོད་ དོ། །འོ་ ན་ རང་ རྒྱུད་ པ་ ལ་ ཡང་ གང་ ཟག་ ཡོད་ ཅེས་ པའི་ རང་ རྒྱུད་ ཀྱི་ དམ་ བཅའ་ མེད་ པར་ འགྱུར་ ཏེ། གང་ ཟག་ རང་ བཞིན་ གྱིས་ གྲུབ་ པར་ དམ་ བཅའ་ བ་ མེད་ པའི་ ཕྱིར་ དང་ ། གང་ ཟག་ རང་ དབང་ དུ་ གྲུབ་ པ་ འགོག་ པའ་ ཕྱིར་ རོ། །གང་ ཟག་ རང་ བཞིན་ གྱིས་ གྲུབ་ པ་ ནི་ བྱེ་ བྲག་ སྨྲ་ བས་ ཀྱང་ དམ་ འཆའ་ བར་ མི་ བྱེད་ ན། དབུ་ མ་ རང་ རྒྱུད་ པས་ མི་ འདོད་ པ་ ལྟ་ ཡང་ ཅི་ སྨོས། གང་ ཟག་ གི་ བདག་ མེད་ ཙམ་ ཡང་ ལེགས་ པར་ མ་ རྟོགས་ པའི་ དབུ་ མ་ པ་ མཚན་ ཉིད་ པར་ འདོད་ པ་ ནི་ བཞད་ གད་ ཀྱི་ གནས་ ཡིན་ པས་ རིང་ དུ་ སྤང་ ངོ་ ། །གལ་ ཏེ་ རང་ བཞིན་ ཡོད་ པར་ དངོས་ སུ་ མ་ སྨྲས་ སུ་ ཟིན་ ཀྱང་ ཐལ་ འགྱུར་ བས་ གཞལ་ བ་ ན། རང་ བཞིན་ གྱིས་ གྲུབ་ པར་ དམ་ འཆའ་ བ་ ཉིད་ དུ་ འགྱུར་ རོ་ ཞེ་ ན། འོ་ ན་ དབུ་ མ་ རང་ རྒྱུད་ པས་ གཞལ་ བ་ ན། ཐལ་ འགྱུར་ བས་ ཆོས་ རང་ བཞིན་ གྱིས་ གྲུབ་ པར་ ཡོད་ དོ་ ཞེས་ དམ་ འཆའ་ བ་ ཉིད་ དུ་ སྨྲས་ ན། སྐྱོན་ གང་ གིས་ སྤོང་ ། མི་ འཐད་ དེ། ཐ་ སྙད་ དུ་ ཡང་ ཆོས་ རང་ བཞིན་ གྱིས་ གྲུབ་ པ་ འགོག་ གོ་ ཞེ་ ན། རང་ རྒྱུད་ པས་ ཀྱང་ འགོག་ པས་ ཁྱད་ པར་ གང་ གིས་ རྣམ་ པར་ འབྱེད། འདི་ ཇི་ ལྟར་ ཤེས་ ཤེ་ ན། རྩ་ བ་ ལས། གཟུགས་ སྒྲ་ རོ་ དང་ རེག་ པ་ དང་ ། །དྲི་ དང་ ཆོས་ དག་ འབའ་ ཞིག་ པ། །ཞེས་ པའི་ འགྲེལ་ པར་ ལེགས་ ལྡན་ བྱེད་ ཀྱིས། འབའ་ ཞིག་ ནི་ ངོ་ བོ་ ཉིད་ མེད་ པ་ སྟེ། ངོ་ བོ་ ཉིད་ ཀྱི་ དྲི་ ཙམ་ གྱིས་ ཀྱང་ མ་ གོས་ པ་ དག་ ཡིན་ ནོ། །ཐ་ སྙད་ ཀྱི་ བདེན་ པ་ ལ་ སྐུར་ བ་ འདེབས་ པ་ ཡང་ མ་ ཡིན་ ཏེ། དེ་ དག་ ནི། དྲི་ ཟའི་ གྲོང་ ཁྱེར་ ལྟ་ བུ་ དང་ ། །སྨིག་ རྒྱུ་ རྨི་ ལམ་ འདྲ་ བ་ ཡིན། །ཞེས་ གསུངས་ པ་ དང་ ། བདེན་ གཉིས་ ལས། གལ་ ཏེ་ རིགས་ པའི་ སྟོབས་ ཀྱིས་ ནི། །ཀུན་ རྫོབ་ ཏུ་ ཡང་ མི་ སྐྱེ་ ཟེར། །དེ་ བདེན་ དེ་ ཡི་ ཕྱིར་ ན་ འདི། །ཇི་ ལྟར་ སྣང་ བཞིན་ ཡིན་ པར་ གསུངས། །ཞེས་ སོ། །གཞུང་ འདི་ དག་ གིས་ ནི་ དོན་ དམ་ གྱིས་ ཁྱད་ པར་ མ་ བྱས་ པར་ ཀུན་ རྫོབ་ ཏུ་ ཡང་ རང་ བཞིན་ མེད་ པར་ གསུངས་ སོ། །གལ་ ཏེ་ དོན་ དམ་ པར་ རང་ བཞིན་ མེད་ ཅེས་ དགག་ བྱ་ དོན་ དམ་ གྱིས་ ཁྱད་ པར་ དུ་ བྱས་ པའི་ ཤུགས་ ལས་ ཐ་ སྙད་ དུ་ རང་ བཞིན་ གྱིས་ གྲུབ་ པར་ འདོད་ དོ་ ཞེ་ ན། འོ་ ན་ སངས་ རྒྱས་ བསྐྱངས་ ཀྱིས། མཐའ་ བཞིའི་ སྐྱེ་ བ་ དགག་ པའི་ སྐབས་ སུ། དངོས་ པོའི་ སྐྱེ་ བ་ དེ་ དག་ ལས་ སམ། གཞན་ ལས་ སམ། བདག་ གཞན་ གཉིས་ ཀ་ ལས་ སམ། རྒྱུ་ མེད་ པ་ ལ་ འགྱུར་ གྲང་ ། བརྟགས་ ན་ རྣམ་ པ་ ཐམས་ ཅད་ ལས་ མི་ འཐད་ ཅེས་ གསུངས་ པའི་ ཤུགས་ ཀྱིས་ མ་ བརྟགས་ པའི་ ངོར་ མཐའ་ བཞིའི་ སྐྱེ་ བ་ ཡོད་ དོ་ ཞེས་ དམ་ འཆའ་ བ་ ཉིད་ དུ་ འགྱུར་ རོ་ ཞེས་ མཚུངས་ པ་ བརྗོད་ དོ། །སངས་ རྒྱས་ བསྐྱངས་ ཀྱིས། དངོས་ པོར་ སྨྲ་ བ་ དག་ གིས་ སྐྱེ་ འགག་ ལ་ སོགས་ པའི་ དོན་ དེ་ ཁོ་ ན་ སེམས་ པར་ བྱེད་ པ་ ལ་ རྟེན་ ནས་ རྩོམ་ པར་ བྱེད་ དེ་ ཞེས་ གསུངས་ པས་ ན། དེ་ ཁོ་ ན་ ཉིད་ སེམས་ པའི་ རིགས་ པ་ ལ་ རྟེན་ ནས་ སྐྱེ་ འགག་ འཇོག་ པར་ བྱེད་ པ་ ཡིན་ པས། ལེགས་ ལྡན་ བྱེད་ ཀྱིས་ སྐྱེ་ བ་ དགག་ པའི་ དུས་ སུ་ དོན་ དམ་ པར་ སྐྱེ་ བ་ མེད་ ཅེས་ གསུངས་ པ་ ནི་ དངོས་ སུ་ ཁས་ བླངས་ པའི་ དོན་ ལ་ གནོད་ པ་ དངོས་ སུ་ འབབ་ པར་ བརྗོད་ པས་ ཤིན་ ཏུ་ རིགས་ ཤིང་ ། སངས་ རྒྱས་ བསྐྱངས་ ཀྱིས། བརྟགས་ ན་ སྐྱེ་ བ་ མེད་ ཅེས་ པ་ དང་ ཡང་ དོན་ གཅིག་ པར་ སྣང་ སྟེ། དོན་ དམ་ པར་ སྐྱེ་ བ་ མེད་ པ་ དང་ ། རིགས་ པས་ དཔྱད་ ན་ སྐྱེ་ བ་ མེད་ པ་ གཉིས་ ཁྱད་ པར་ བྱར་ མེད་ པའི་ ཕྱིར། གཞན་ ཡང་ ། རྟོག་ གེ་ བ་ དག་ ལའང་ ། རང་ ལུགས་ ཀྱི་ དམ་ བཅའ་ ཡོད་ ཀྱི། རང་ རྒྱུད་ ཀྱི་ དམ་ བཅའ་ མེད་ དོ་ ཞེས་ སྨྲས་ ན་ ཁྱད་ པར་ གང་ གིས་ རྣམ་ པར་ འབྱེད། རྟོག་ གེའི་ གཞུང་ ལུགས་ སུའང་ རང་ ལུགས་ ཀྱི་ དམ་ བཅའ་ དང་ ། དེ་ སྒྲུབ་ ཀྱི་ གཏན་ ཚིགས་ བཀོད་ པ་ ཙམ་ ལ་ རང་ རྒྱུད་ ཀྱི་ དམ་ བཅའ་ དང་ རྟགས་ ཡོད་ ཅེས་ བརྗོད་ པ་ ཙམ་ ཡིན་ གྱི། རང་ རྒྱུད་ ཀྱི་ ཐ་ སྙད་ དངོས་ སུ་ ཡོད་ པ་ ནི་ མ་ ཡིན་ ནོ། །རྟོག་ གེ་ བས་ སྤྱི་ ཡོད་ ཅེས་ དམ་ འཆའ་ བ་ ཉིད་ རང་ རྒྱུད་ ཀྱི་ དམ་ འཆའ་ མ་ ཡིན་ པ་ དང་ ། དེ་ སྒྲུབ་ ཀྱི་ རྟགས་ ཀྱང་ རང་ རྒྱུད་ ཀྱི་ རྟགས་ མ་ ཡིན་ པར་ འགྱུར་ ཏེ། དེ་ དག་ རང་ བཞིན་ གྱིས་ གྲུབ་ པར་ མི་ འདོད་ པའི་ ཕྱིར། རྣམ་ འགྲེལ་ ལས། དེ་ མི་ རུང་ ཕྱིར་ རང་ བཞིན་ མེད། །དེ་ ནི་ དངོས་ མེད་ མཚན་ ཉིད་ ཡིན། །ཞེས་ གསུངས་ པ་ ལྟར་ རོ། །གང་ དག་ མདོ་ སྡེ་ པ་ དག་ གིས་ གང་ ཟག་ ཡོད་ པར་ རང་ རྒྱུད་ དུ་ དམ་ འཆའ་ བ་ ན། གང་ ཟག་ རང་ དབང་ ཅན་ དུ་ དམ་ འཆའ་ བར་ འགྱུར་ བས་ དེ་ ལྟ་ ན་ གང་ ཟག་ རང་ དབང་ ཅན་ དུ་ གྲུབ་ པ་ འགོག་ པའི་ དོན་ འདི་ ཅི་ ཡིན་ སྨྲ་ དགོས་ སོ། །ཚིག་ གི་ ལོ་ མས་ དོན་ གྱི་ སྐྱོན་ སྤོང་ བར་ འདོད་ པ་ ནི་ བཞད་ གད་ ཀྱི་ གནས་ སོ། །བྱེ་ བྲག་ སྨྲ་ བ་ ནས་ བཟུང་ སྟེ། དབུ་ མ་ རང་ རྒྱུད་ པའི་ བར་ ལ་ དགག་ བྱ་ ལ་ སྒྲོ་ འདོགས་ གཅོད་ པའི་ རིམ་ པ་ རིམ་ གྱིས་ ཕྱི་ མ་ ཕྱི་ མ་ ལྷག་ པའི་ དོན་ མེད་ པས་ འོག་ མ་ འོག་ མ་ ལས་ གོང་ མ་ གོང་ མ་ ཁྱད་ པར་ དུ་ འཇོག་ པའི་ དོན་ དང་ ། གོང་ འོག་ ཏུ་ རྣམ་ པར་ འབྱེད་ པའི་ དོན་ ལ་ སྤྱོད་ པ་ ཙམ་ ཡང་ མ་ ཞུགས་ པར་ སྣང་ ངོ་ ། །གཉིས་ པ་ རང་ ལུགས་ བཞག་ པ་ ནི། ཐལ་ འགྱུར་ བ་ ལའང་ དམ་ བཅའ་ གདོན་ མི་ ཟ་ བར་ ཡོད་ པར་ བྱ་ དགོས་ ཏེ། རྩོད་ བཟློག་ ལས། ཐ་ སྙད་ ཁས་ ནི་ མ་ བླངས་ པར། །ངེད་ ཅག་ འཆད་ པར་ མི་ བྱེད་ དོ། །ཞེས་ གསུངས་ པ་ ལྟར་ རོ། །རྣམ་ བཅད་ དགག་ པའི་ དམ་ བཅའ་ ཡང་ ཡོད་ དེ། འདིར་ མཐའ་ བཞིའི་ སྐྱེ་ བ་ དགག་ པའི་ དམ་ བཅའ་ གསུངས་ པ་ ལྟ་ བུའོ། །སྒྲུབ་ པའི་ དམ་ བཅའ་ ནི། མདོ་ ལས། མི་ འཇིགས་ པ་ བཞིའི་ དམ་ བཅའ་ གསུངས་ པ་ དང་ ། ཀླུ་ སྒྲུབ་ ཀྱིས། ཆོས་ ཀྱི་ སྐུ་ ནི་ མདོར་ བསྡུ་ ན། །རྒྱལ་ པོ་ ཡེ་ ཤེས་ ཚོགས་ ལས་ འཁྲུངས། །གཟུགས་ ཀྱི་ སྐུ་ ནི་ མདོར་ བསྡུ་ ན། །རྒྱལ་ པོ་ བསོད་ ནམས་ ཚོགས་ ལས་ འཁྲུངས། །ཞེས་ པ་ དང་ ། འཇུག་ པ་ ལས་ ཀྱང་ ། སངས་ རྒྱས་ བྱང་ ཆུབ་ སེམས་ དཔའ་ ལས་ འཁྲུངས་ ཞིང་ ། །ཞེས་ གསུངས་ པ་ དང་ ། སྐྱེ་ མཆེད་ ཀྱི་ དུས་ སུ་ གཞན་ དོན་ དུ་ རྫོགས་ པའི་ བྱང་ ཆུབ་ ཐོབ་ པར་ འདོད་ པའི་ བློའི་ དམ་ བཅའ་ དང་ ། གཟུགས་ སོགས་ རྟེན་ འབྱུང་ དུ་ དམ་ བཅས་ པ་ ལྟ་ བུ་ སྟེ། གཞན་ ཡང་ སྤྱོད་ ཕྱོགས་ ཀྱི་ གཞུང་ རྒྱ་ ཆེར་ ཁུངས་ སུ་ སྦྱར་ བར་ བྱའོ། །དམ་ འཆའ་ ཚུལ་ ནི་ གསུམ་ སྟེ། གཞན་ ངོ་ ཁོ་ ནར་ དམ་ བཅས་ པ་ དང་ ། གཉིས་ ཀ་ མཐུན་ པར་ དམ་ བཅས་ པ་ དང་ ། ཐུན་ མོང་ མ་ ཡིན་ པའི་ དམ་ བཅའ་ འོ། །དང་ པོ་ ནི། འཇུག་ པ་ ལས། འཇིག་ ཚོགས་ ལྟ་ དང་ བྲལ་ ཡང་ སངས་ རྒྱས་ ཀྱིས། །ཇི་ ལྟར་ ང་ དང་ ང་ ཡི་ ཞེས་ གསུངས་ ལྟར། །དེ་ བཞིན་ དངོས་ རྣམས་ རང་ བཞིན་ མེད་ མོད་ ཀྱི། །ཡོད་ ཅེས་ དྲང་ དོན་ ཉིད་ དུ་ བསྟན་ པ་ ཡིན། །ཞེས་ པ་ དང་ ། འབྲས་ ཕྱིར་ འདི་ དག་ མེད་ ཀྱི་ ཡོད་ དོ་ ཞེས། །འཇིག་ རྟེན་ ངོར་ བྱས་ བདག་ ནི་ སྨྲ་ བར་ བྱེད། །ཅེས་ གསུངས་ པ་ ལྟར་ རོ། །གཉིས་ པ་ ནི། གཟུགས་ སོགས་ རྟེན་ འབྱུང་ དུ་ དམ་ བཅས་ པ་ སྟེ། གྲུབ་ མཐའ་ ལ་ ཞུགས་ མ་ ཞུགས་ ཐམས་ ཅད་ ཀྱི་ ཐུན་ མོང་ དུ་ སྨྲ་ བའི་ ཕྱིར་ རོ། །གསུམ་ པ་ ནི། རྟེན་ འབྲེལ་ རང་ བཞིན་ མེད་ པར་ དམ་ བཅས་ པ་ སྟེ། འདི་ ནི་ གྲུབ་ མཐའ་ གཞན་ དང་ ཐུན་ མོང་ མ་ ཡིན་ པའི་ ཕྱིར་ རོ། །རིན་ ཆེན་ ཕྲེང་ བ་ ལས། བསྟན་ པ་ འཆི་ མེད་ ཡོད་ མེད་ ལས། །འདས་ པ་ ཟབ་ མོ་ ཞེས་ བཤད་ པ། །ཆོས་ ཀྱི་ ཐུན་ མོང་ མིན་ ཤེས་ ཀྱིས། །ཞེས་ པ་ དང་ ། འཇུག་ པ་ ལས། འདིར་ འབྱུང་ ལུགས་ ཀྱང་ གཞན་ ན་ ནི། །མེད་ ཅེས་ མཁས་ རྣམས་ ངེས་ པར་ བརྗོད། །ཅེས་ སོ། །འོ་ ན་ རྩོད་ བཟློག་ ལས། དམ་ བཅའ་ མེད་ པར་ བཤད་ པའི་ ཚུལ་ ཇི་ ལྟར་ འཆད་ ཅེ་ ན། རྩོད་ བཟློག་ གི་ དོན་ ནི། དངོས་ པོར་ སྨྲ་ བས་ ཁྱོད་ ཀྱི་ ཚིག་ ལ་ རང་ བཞིན་ མེད་ ན་ རང་ བཞིན་ བཟློག་ པར་ མི་ ནུས་ ལ། རང་ བཞིན་ ཡོད་ ན་ ནི་ ཆོས་ ཐམས་ ཅད་ སྟོང་ པ་ ཉིད་ དུ་ དམ་ བཅས་ པ་ དང་ འགལ་ ལོ། །ཞེས་ རྩོད་ པའི་ ལན་ དུ། གལ་ ཏེ་ ངས་ ཚིག་ རང་ བཞིན་ གྱིས་ གྲུབ་ པ་ ཞིག་ གིས་ ཆོས་ འགའ་ ཞིག་ དམ་ བཅས་ པ་ ཡོད་ ན་ ང་ ལ་ ཁས་ བླངས་ ནང་ འགལ་ བའི་ སྐྱོན་ ཡོད་ པ་ ལས། ཚིག་ རང་ བཞིན་ གྱིས་ གྲུབ་ པར་ མི་ འདོད་ པས་ ན་ ཚིག་ རང་ བཞིན་ གྱིས་ གྲུབ་ པ་ ཞིག་ གིས་ ཆོས་ འགའ་ ཞིག་ དམ་ བཅས་ པ་ མེད་ པས་ ང་ ལ་ ནི་ ཁས་ བླངས་ ནང་ འགལ་ བའི་ སྐྱོན་ མེད་ པ་ ཁོ་ ནའོ། །འདི་ ནི་ རྩོད་ བཟློག་ གི་ རང་ འགྲེལ་ གྱི་ དོན་ ཇི་ ལྟ་ བ་ བཞིན་ ནོ། །སྤྱི་ ལྡོག་ ནས་ དམ་ བཅའ་ ཁས་ མི་ ལེན་ པར་ བཤད་ པ་ ནི་ མ་ ཡིན་ ནོ། །འོ་ ན་ དམ་ བཅའ་ དང་ ། རང་ རྒྱུད་ ཀྱི་ དམ་ བཅའི་ ཁྱད་ པར་ ཅི་ ཡོད་ ཅེ་ ན། དང་ པོ་ ནི། ཚད་ མས་ གྲུབ་ པར་ འདོད་ པའི་ ཆོས་ ཅན་ ལ། ཁྱད་ པར་ གྱི་ ཆོས་ འགའ་ ཞིག་ ལ་ སྒྲུབ་ འདོད་ ཞུགས་ ནས་ རང་ རྒྱུད་ ཀྱི་ རྟགས་ ཀྱིས་ སྒྲུབ་ པར་ འདོད་ པའི་ དམ་ བཅའ་ ཡིན་ ལ། གཉིས་ པ་ ནི། རང་ གིས་ མངོན་ པར་ འདོད་ པའི་ ཆོས་ འགའ་ ཞིག་ དམ་ བཅས་ པ་ སྟེ། སྤྱི་ དང་ བྱེ་ བྲག་ གི་ ཁྱད་ པར་ ཡོད་ དོ། །རིགས་ ངོར་ མིག་ སོགས་ རང་ བཞིན་ གྱིས་ སྐྱེ་ བ་ མེད་ པར་ དམ་ བཅས་ པ་ ལྟ་ བུ་ ནི། ལྡོག་ ཕྱོགས་ གནོད་ བྱེད་ ཀྱི་ ཐལ་ འགྱུར་ བརྗོད་ པའི་ འཐད་ པས་ རྟོགས་ པར་ བྱ་ བའི་ ཐལ་ འགྱུར་ གྱི་ དམ་ བཅའ་ དག་ འདོད་ དོ། །ཕྱོགས་ འདི་ ལ། ཁོ་ བོ་ ལ་ རྟོགས་ ཚུལ་ གྱི་ རིམ་ པ་ གཉིས་ འབྱུང་ སྟེ། དང་ པོ་ ནི། གཞན་ ཕྱོགས་ དགག་ པ་ ཁོ་ ནའི་ བསམ་ པས་ སྨྲས་ པའི་ དམ་ བཅའ་ ནི། དམ་ བཅའ་ ཙམ་ ཡིན་ གྱི། རང་ རྒྱུད་ ཀྱི་ དམ་ བཅའ་ མ་ ཡིན་ ལ། རང་ ཕྱོགས་ སྒྲུབ་ པར་ འདོད་ པའི་ བསམ་ པས་ སྨྲས་ པ་ ནི། རང་ རྒྱུད་ ཀྱི་ དམ་ བཅའ་ ཞེས་ བཤད་ པ་ བྱས་ སོ། །འོན་ ཀྱང་ ཅུང་ ཟད་ མི་ འཐད་ པར་ ངག་ ལས་ རྟོགས་ སོ། །འཐད་ པ་ ནི་ སྔ་ མར་ བཀོད་ པ་ བཞིན་ ནོ། །དེ་ ལ་ ཐལ་ འགྱུར་ བས་ རང་ རྒྱུད་ ཀྱི་ དམ་ བཅའ་ མི་ འཐད་ པར་ གསུངས་ པ་ ནི། དོན་ དམ་ དཔྱོད་ པའི་ དབང་ དུ་ བྱས་ པ་ ཡིན་ ལ། ཐ་ སྙད་ རྣམ་ པར་ འཇོག་ པའི་ ཚེ་ ནི། རང་ རྒྱུད་ ཀྱི་ དམ་ བཅའ་ དང་ རྟགས་ ཡོད་ པའི་ ཚུལ་ འོག་ གནས་ འཆད་ དོ། །གཉིས་ པ་ རང་ རྒྱུད་ ཀྱི་ འཐད་ པ་ དཔྱད་ པ་ ནི། སློབ་ དཔོན་ ལེགས་ ལྡན་ བྱེད་ ཀྱི་ བཤད་ ཚུལ་ ནི། རང་ གིས་ སྟོང་ པ་ ཉིད་ དུ་ རྟོགས་ པའི་ དོན་ གཞན་ གྱིས་ ཁོང་ དུ་ ཆུད་ པར་ བྱ་ བའི་ ཕྱིར། གཞན་ དག་ གིས་ རང་ བཞིན་ སྐྱེ་ མེད་ ཀྱི་ དོན་ ཚད་ མས་ རྟོགས་ པར་ བྱ་ དགོས་ ཤིང་ ། མངོན་ སུམ་ གྱིས་ མི་ རྟོགས་ པས་ དེ་ ཉིད་ རྗེས་ དཔག་ གིས་ རྟོགས་ པར་ བྱ་ དགོས་ ལ། རྗེས་ དཔག་ ཀྱང་ ཚུལ་ གསུམ་ ཚད་ མས་ གྲུབ་ པའི་ རྟགས་ ལ་ རྟེན་ དགོས་ པའི་ ཕྱིར། རང་ རྒྱུད་ ཀྱི་ རྟགས་ གདོན་ མི་ ཟ་ བར་ བྱ་ དགོས་ སོ་ སྙམ་ དུ་ དགོངས་ སོ། །ཐལ་ འགྱུར་ ཙམ་ གྱིས་ ནི་ སྤྲོས་ པའི་ སྒྲོ་ འདོགས་ གཅོད་ ནུས་ པ་ མ་ ཡིན། དེ་ ཚུལ་ གསུམ་ ཚད་ མས་ མ་ གྲུབ་ པས་ རྗེས་ དཔག་ བསྐྱེད་ པའི་ མཐུ་ མེད་ པའི་ ཕྱིར། དེས་ ན་ རྗེས་ དཔག་ བསྐྱེད་ པ་ ལ་ རང་ རྒྱུད་ ཀྱི་ རྟགས་ དགོས་ པས་ རྩ་ བའི་ དགོངས་ པ་ རང་ རྒྱུད་ ཀྱི་ སྒོ་ ནས་ འཆད་ པར་ བྱེད་ དོ། །སློབ་ དཔོན་ ཟླ་ བས་ ནི། དོན་ དམ་ ལ་ དཔྱོད་ པ་ དེའི་ ཚེ། རྒོལ་ བ་ གཉིས་ ཀའི་ ཚད་ མས་ གྲུབ་ པའི་ ཆོས་ ཅན་ ལ་ རང་ གིས་ མངོན་ པར་ འདོད་ པའི་ ཆོས་ དཔག་ འདོད་ ཀྱི་ ཡུལ་ དུ་ བཟུང་ ནས་ རང་ རྒྱུད་ ཀྱི་ རྟགས་ ཀྱིས་ སྒྲུབ་ པར་ བྱར་ མེད་ དེ། རྒོལ་ བ་ གཉིས་ ཀའི་ ཚད་ མས་ གྲུབ་ པའི་ ཚུལ་ གསུམ་ མེད་ པའི་ ཕྱིར་ ཏེ། འདི་ ཇི་ ལྟར་ ཤེས་ ཤེ་ ན། རང་ གིས་ ཁོང་ དུ་ ཆུད་ པའི་ དོན་ གཞན་ གྱིས་ རྟོགས་ པའི་ ཕྱིར་ དུ་ རྟགས་ འགོད་ པ་ ནི། རྒོལ་ བ་ རྣམས་ ཀྱི་ སྤྱི་ ལུགས་ ཡིན་ པས་ དབུ་ མ་ པས་ ཀྱང་ ཆོས་ ཅན་ སྣང་ བ་ ལ་ རིགས་ པས་ དཔྱད་ ན་ མ་ རྙེད་ པའི་ སྟོང་ པ་ ཉིད་ ཀྱི་ དོན་ རྟོགས་ པ་ ཉིད་ གཞན་ ལ་ བསྟན་ པའི་ ཕྱིར་ དུ་ རྟགས་ འགོད་ པར་ བྱ་ དགོས་ ལ། དེའི་ ཚེ་ དབུ་ མ་ པའི་ ངོར་ ཆོས་ ཅན་ སྣང་ བ་ ཙམ་ ཡང་ མེད་ པའི་ ཕྱིར། དཔེར་ ན་ རབ་ རིབ་ ཅན་ གྱིས་ དམིགས་ པའི་ སྐྲ་ ཤད་ རབ་ རིབ་ མེད་ པའི་ ངོར་ སྣང་ ལྡོག་ ཙམ་ ཡང་ མེད་ པ་ བཞིན་ ནོ། །ཚིག་ གསལ་ ལས། རབ་ རིབ་ ཅན་ གྱི་ སྐྲ་ ཤད་ ལ་ སོགས་ པ་ ལྟར་ ཕྱིན་ ཅི་ ལོག་ གིས་ ཡོད་ པ་ མ་ ཡིན་ པ་ ཡོད་ པ་ ཉིད་ དུ་ འཛིན་ པ་ དེའི་ ཚེ་ ཡོད་ པའི་ དོན་ གྱི་ ཆ་ ཙམ་ ཡང་ དམིགས་ པར་ ག་ ལ་ འགྱུར། གང་ གི་ ཚེ་ རབ་ རིབ་ ཅན་ མ་ ཡིན་ པས་ སྐྲ་ ཤད་ ལ་ སོགས་ པ་ ལྟར་ ཕྱིན་ ཅི་ མ་ ལོག་ པས་ ཡང་ དག་ པ་ མ་ ཡིན་ པར་ སྒྲོ་ མི་ འདོགས་ པ་ དེའི་ ཚེ་ ན། ཀུན་ རྫོབ་ ཏུ་ འགྱུར་ བ་ ཡོད་ པ་ མ་ ཡིན་ པར་ གྱུར་ པའི་ དོན་ གྱི་ ཆ་ ཙམ་ ཡང་ དམིགས་ པ་ ག་ ལ་ ཡོད། སློབ་ དཔོན་ གྱིས་ ཀྱང་ ། གལ་ ཏེ་ མངོན་ སུམ་ ལ་ སོགས་ པའི། །དོན་ གྱིས་ འགའ་ ཞིག་ དམིགས་ ན་ ནི། །སྒྲུབ་ པའམ་ བཟློག་ པར་ བྱ་ ན་ དེ། །མེད་ ཕྱིར་ ང་ ལ་ གླན་ ཀ་ མེད། །ཅེས་ གསུངས་ སོ་ ཞེས་ པ་ དང་ ། དེ་ ལྟར་ ཕྱིན་ ཅི་ ལོག་ དང་ ཕྱིན་ ཅི་ མ་ ལོག་ པ་ དག་ ཐ་ དད་ པའི་ ཕྱིར། ཕྱིན་ ཅི་ མ་ ལོག་ པའི་ གནས་ སྐབས་ ན་ ཕྱིན་ ཅི་ ལོག་ ཡོད་ པ་ མ་ ཡིན་ པའི་ ཕྱིར་ ན། གང་ ཞིག་ ཆོས་ ཅན་ ཉིད་ དུ་ འགྱུར་ བ་ ལྟ་ ག་ ལ་ ཡོད་ ཅེས་ རྒྱ་ ཆེར་ གསུངས་ པ་ ལྟར་ རོ། །སློབ་ དཔོན་ གྱི་ ལུང་ གི་ དོན་ ནི། གལ་ ཏེ་ མངོན་ སུམ་ དང་ རྗེས་ དཔག་ ལ་ སོགས་ པའི་ ཚད་ མའི་ དོན་ གྱིས་ ཆོས་ ཅན་ འགའ་ ཞིག་ དམིགས་ ན། དེ་ དཔྱད་ གཞིར་ བཟུང་ ནས་ ཆོས་ འགའ་ ཞིག་ བསྒྲུབ་ པའམ། བཟློག་ པར་ བྱ་ ན་ ཆོས་ ཅན་ དེ་ ཚད་ མས་ གྲུབ་ པ་ མེད་ པའི་ ཕྱིར། རང་ རྒྱུད་ ཀྱི་ དམ་ བཅའ་ སྒྲུབ་ པར་ བྱེད་ པའི་ རྟགས་ བཀོད་ པ་ མེད་ པས་ ང་ ལ་ གཞན་ གྱིས་ བཙལ་ བའི་ ཀླན་ ཀ་ མེད་ ཅེས་ ཟླ་ བས་ འཆད་ དོ། །ཐལ་ འགྱུར་ ཙམ་ གྱིས་ དམ་ བཅའི་ དོན་ ལ་ རྟོགས་ པ་ མི་ བསྐྱེད་ ཅེས་ འདོད་ པ་ ལ་ ཡང་ བཤད་ པར་ བྱ་ སྟེ། ཕ་ རོལ་ པོ་ ལ་ ཁས་ བླངས་ ནང་ འགལ་ བར་ རིགས་ པས་ བརྩད་ པའི་ ཚེ། ལོག་ རྟོག་ ལྡོག་ ན་ དགོས་ པའི་ དོན་ གྲུབ་ ཟིན་ པས། དེ་ ལས་ ལྷག་ པ་ གཞན་ ཅི་ ཞིག་ ཡོད། རང་ གི་ དམ་ བཅའ་ ཡང་ དེ་ ཉིད་ ཀྱིས་ འགྲུབ་ པ་ ཡིན་ ཏེ། དཔེར་ ན་ བདག་ ལས་ སྐྱེ་ བ་ ལ་ གནོད་ བྱེད་ བརྗོད་ པས་ དེ་ མི་ འཐད་ པར་ རྟོགས་ པ་ ན་ བདག་ ལས་ སྐྱེ་ མེད་ ཀྱི་ དོན་ གྲུབ་ པ་ བཞིན་ ནོ། །གལ་ ཏེ་ གཞན་ གྱི་ གྲུབ་ པའི་ མཐའ་ ལ་ སྐྱོན་ བརྗོད་ པས་ ཀྱང་ མི་ ལྡོག་ ན་ སྐྱོན་ ཡོད་ པར་ ཤེས་ བཞིན་ མི་ ལྡོག་ པའམ། མི་ ཤེས་ ནས་ མི་ ལྡོག་ པ་ ཡིན། དང་ པོ་ ལྟར་ ན། ངོ་ ཚ་ དང་ ཁྲེལ་ མེད་ པ་ ཉིད་ ཀྱི་ གཏན་ ཚིགས་ དང་ དཔེ་ གཉིས་ ཀྱིས་ ཀྱང་ མི་ ལྡོག་ གོ །གཉིས་ པ་ ལྟར་ ན། རིགས་ པ་ འགོད་ པར་ བྱ་ བའི་ ཡུལ་ མ་ ཡིན་ པས་ ཁོ་ བོ་ ནི་ བསྙོན་ པ་ དང་ ལྷན་ ཅིག་ ཏུ་ རྩོད་ པ་ མ་ ཡིན་ ནོ། །ཞེས་ བཤད་ དོ། །དེས་ ན་ ཡིན་ ལུགས་ ལ་ སེམས་ པའི་ ཚེ། རྒོལ་ བ་ གཉིས་ ཀ་ ལ། གྲུབ་ པའི་ ཆོས་ ཅན་ མེད་ པས་ དེ་ ལ་ མངོན་ པར་ འདོད་ པའི་ ཆོས་ དམ་ འཆའ་ བ་ མེད་ པའི་ ཕྱིར། རང་ རྒྱུད་ ཀྱི་ དམ་ བཅའ་ དང་ ། རྟགས་ འགོད་ པར་ བྱར་ མེད་ ལ། ཐ་ སྙད་ ཀྱི་ ཆོས་ རྣམ་ པར་ འཇོག་ པའི་ ཚེ་ རང་ རྒྱུད་ ཀྱི་ དམ་ བཅའ་ དང་ རྟགས་ ཀྱང་ ཡོད་ དེ། ཆོས་ ཅན་ རྒོལ་ བ་ གཉིས་ ཀའི་ ཚད་ མས་ གྲུབ་ པ་ ལ་ རང་ གིས་ དཔག་ པར་ འདོད་ པའི་ དོན་ གྱི་ སྒྲུབ་ བྱེད་ ཚུལ་ གསུམ་ ཚད་ མས་ གྲུབ་ པ་ ཡོད་ པའི་ ཕྱིར་ རོ། །དེ་ ཙམ་ གྱིས་ རང་ རྒྱུད་ ཀྱི་ དམ་ བཅའ་ དང་ རྟགས་ ཁས་ ལེན་ པར་ མི་ འགྱུར་ བ་ ཡང་ མ་ ཡིན་ ཏེ། རྟོག་ གེ་ བ་ དག་ གི་ རང་ རྒྱུད་ ཀྱི་ དམ་ བཅའ་ དང་ རྟགས་ སྨྲ་ བའི་ དོན་ ཡང་ གཉིས་ ཀ་ ལ་ ཚད་ མས་ གྲུབ་ པའི་ ཆོས་ ཅན་ གྱི་ སྟེང་ དུ་ རང་ གིས་ མངོན་ པར་ འདོད་ པའི་ ཆོས་ དམ་ བཅས་ པའི་ སྒྲུབ་ བྱེད་ ཚུལ་ གསུམ་ ཚད་ མས་ གྲུབ་ པ་ འགོད་ པ་ ཙམ་ ལས་ གཞན་ ཅི་ ཞིག་ ཡོད། ཚིག་ གསལ་ ལས་ ཀྱང་ ། རང་ རྒྱུད་ ཀྱི་ སུན་ འབྱིན་ དུ་ གཉིས་ ཀ་ ལ་ གྲུབ་ པའི་ ཆོས་ ཅན་ མེད་ པའི་ སྒོ་ ནས་ སུན་ འབྱིན་ མཛད་ པ་ དང་ ། རང་ རྒྱུད་ ཀྱི་ དམ་ བཅའི་ དཔེར་ ནང་ གི་ སྐྱེ་ མཆེད་ རྣམས་ བདག་ ལས་ སྐྱེ་ བ་ མེད་ དེ། ཞེས་ པའི་ རང་ རྒྱུད་ ཀྱི་ དམ་ བཅའ་ བ་ དག་ ག་ ལ་ ཡོད། །ཅེས་ གསུངས་ སོ། །ཡེ་ ཤེས་ འབྱུང་ གནས་ འོད་ ཀྱིས་ ཀྱང་ ། དོན་ དམ་ དཔྱོད་ པའི་ སྐབས་ མིན་ པས། །རང་ རྒྱུད་ བྱས་ ཀྱང་ འགལ་ བ་ མེད། །ཅེས་ སོ། །དེས་ ན་ ཟླ་ བའི་ བཞེད་ ཚུལ། དབུ་ མ་ རྩ་ བ་ འདིར་ དོན་ དམ་ དཔྱོད་ པ་ ཤས་ ཆེ་ བས་ ཕལ་ ཆེར་ ཐལ་ བ་ བསྒྲུབ་ པའི་ སྒོ་ ནས་ གཞན་ གྱི་ ཕྱོགས་ སེལ་ བར་ མཛད་ ཅེས་ པ་ བཞེད་ པ་ ཡིན་ གྱི་ རང་ རྒྱུད་ གཏན་ མི་ བྱེད་ པ་ ནི་ མ་ ཡིན་ ཏེ། ཚིག་ གསལ་ ལས། ཕལ་ ཆེར་ ཐལ་ བ་ བསྒྲུབ་ པའི་ སྒོ་ ནས་ གཞན་ གྱི་ ཕྱོགས་ སེལ་ བར་ མཛད་ དོ་ ཞེས་ གསུངས་ པས་ ན། ཤས་ ཆེ་ ཆུང་ གི་ སྒོ་ ནས་ སྨྲ་ བར་ མངོན་ ནོ། །གལ་ ཏེ་ དོན་ དམ་ ལ་ དཔྱོད་ པའི་ ཚེ་ རྒོལ་ བ་ གཉིས་ ཀ་ ལ་ གྲུབ་ པའི་ ཆོས་ ཅན་ དང་ རྟགས་ མེད་ པ་ ལྟར། རྒོལ་ བ་ དང་ ཐལ་ འགྱུར་ གྱི་ རྟགས་ ཀྱང་ མེད་ པས་ གང་ གིས་ གང་ ལ་ རྟགས་ དང་ ཐལ་ འགྱུར་ འགོད་ པར་ བྱེད་ ཅེ་ ན། གང་ དཔྱད་ གཞིར་ གཟུང་ བ་ དེ་ ཉིད་ རིགས་ ངོར་ མ་ རྙེད་ པ་ ཡིན་ ལ། དེ་ ཙམ་ གྱིས་ རྒོལ་ བ་ དང་ རྟགས་ མེད་ པར་ མི་ འགྱུར་ ཏེ། དེའི་ ཚེ་ རྒོལ་ བ་ གཉིས་ ཁྱད་ གཞིར་ བཟུང་ ནས་ ཡོད་ མེད་ དཔྱད་ པའི་ སྐབས་ མ་ ཡིན་ པའི་ ཕྱིར། གལ་ ཏེ་ རྒོལ་ བ་ དང་ ། རྟགས་ དཔྱད་ གཞིར་ བཟུང་ ནས་ དེ་ ལ་ རྣམ་ པར་ དཔྱད་ ན་ དེའི་ ཚེ་ རིགས་ ངོར་ རྒོལ་ བ་ དང་ རྟགས་ མི་ རྙེད་ པ་ ནི་ འདོད་ པ་ ཁོ་ ནའོ། །ཐ་ སྙད་ དུ་ རང་ རྒྱུད་ ཀྱི་ རྟགས་ ཀྱང་ མང་ དུ་ གསུངས་ ཏེ། འཇུག་ པ་ ལས། འཇིག་ རྟེན་ ཕ་ རོལ་ འགོག་ པར་ བྱེད་ པའི་ དུས་ སུ་ བདག་ ཉིད་ ནི། །ཤེས་ བྱའི་ རང་ བཞིན་ ཕྱིན་ ཅི་ ལོག་ ཏུ་ ལྟ་ བར་ རྟོགས་ བྱ་ སྟེ། །དེ་ ཡི་ ལྟ་ བའི་ རྣམ་ པའི་ རྟེན་ མཚུངས་ ལུས་ དང་ ལྡན་ ཉིད་ ཕྱིར། །གང་ ཚེ་ འབྱུང་ བའི་ བདག་ ཉིད་ ཡོད་ ཉིད་ ཁས་ ལེན་ དེ་ ཚེ་ བཞིན། །ཞེས་ དང་ ། འགྲེལ་ པར། རིགས་ པ་ གཞན་ ལ་ སྦྱོར་ ཚུལ་ ཡང་ བཤད་ དེ། འཇིག་ རྟེན་ གཞན་ རྟོགས་ ཡོད་ པ་ ཉིད་ དུ་ རྟོགས་ པའི་ དུས་ སུ་ བདག་ ཉིད་ ནི། །ཤེས་ བྱའི་ རང་ བཞིན་ དམ་ པའི་ དོན་ ནི་ ལྟ་ བར་ རྟོགས་ བྱ་ སྟེ། །དེ་ ཡི་ ལྟ་ བའི་ རྣམ་ པའི་ རྟེན་ མཚུངས་ ལུས་ དང་ ལྡན་ ཉིད་ ཕྱིར། །གང་ གི་ ཚེ་ ན་ བདག་ མེད་ རྟོགས་ པར་ ཁས་ ལེན་ དེ་ ཚེ་ བཞིན། ཞེས་ པ་ དང་ ། ཐམས་ ཅད་ མཁྱེན་ པ་ ཡོད་ ཅེས་ རྟོགས་ པའི་ དུས་ སུ་ བདག་ ཉིད་ ནི། །ཤེས་ བྱའི་ རང་ བཞིན་ དམ་ པའི་ དོན་ ནི་ ལྟ་ བར་ རྟོགས་ བྱ་ སྟེ། །ཞེས་ པ་ དང་ ། གཏན་ ཚིགས་ དང་ དཔེ་ ནི་ དེ་ གཉིས་ ཁོ་ ནའོ། །ཞེས་ པ་ དང་ ། རང་ ཤ་ སྟེར་ ལའང་ གུས་ པར་ བྱས་ པ་ ཡིས། །སྣང་ དུ་ མི་ རུང་ དཔོག་ པའི་ གྱུར་ ཡང་ འགྱུར། །ཞེས་ པ་ དང་ ། དེའི་ འགྲེལ་ པར། བྱང་ ཆུབ་ སེམས་ དཔའ་ དེའི་ ཡོན་ ཏན་ སྣང་ དུ་ རུང་ བ་ མ་ ཡིན་ པ་ གང་ ཡིན་ པ་ དེ་ དག་ ཀྱང་ ཕྱི་ དང་ ནང་ གི་ བདག་ ཉིད་ ཀྱི་ དངོས་ པོ་ གཞན་ ལ་ གཏོང་ བའི་ ཁྱད་ པར་ གྱི་ རྗེས་ སུ་ དཔག་ པ་ ཉིད་ ལས་ གསལ་ བར་ དཔོག་ སྟེ། དུ་ བ་ ལ་ སོགས་ པ་ ལས་ མེ་ དཔོག་ པ་ བཞིན་ ནོ། །ཞེས་ པ་ དང་ ། རང་ བཞིན་ གྱིས་ སྟོང་ ཞིང་ འཐད་ པ་ དང་ བྲལ་ བའི་ གཏན་ ཚིགས་ ཀྱིས། བསྒྲུབ་ བྱ་ སྒྲུབ་ པ་ ནི། ཞེས་ སོགས་ མང་ དུ་ གསུངས་ སོ། །གལ་ ཏེ་ འདི་ རང་ རྒྱུད་ ཀྱི་ རྟགས་ མ་ ཡིན་ ཞེ་ ན། དགག་ སྒྲུབ་ བྱེད་ པའི་ རིགས་ པ་ ནི་ སྒྲུབ་ པ་ དང་ སུན་ འབྱིན་ གཉིས་ ལས་ མ་ འདས་ པས་ སུན་ འབྱིན་ ཉིད་ དུ་ ཁས་ ལེན་ པར་ བྱེད་ དམ། རྟོག་ གེ་ ལས། དུ་ བའི་ རྟགས་ ཀྱིས་ མེ་ སྒྲུབ་ པ་ དང་ ། བྱས་ པའི་ རྟགས་ ཀྱིས་ སྒྲ་ མི་ རྟག་ པར་ སྒྲུབ་ པའི་ གཏན་ ཚིག་ ཀྱང་ རང་ རྒྱུད་ ཀྱི་ གཏན་ ཚིགས་ མ་ ཡིན་ ནོ་ ཞེས་ བསྐལ་ བའི་ བར་ དུ་ བསྒྲེ་ བར་ བྱའོ། །རང་ རྒྱུད་ ཀྱི་ དོན་ རང་ དབང་ གིས་ གྲུབ་ པར་ འདོད་ པ་ ནི་ བཀག་ ཟིན་ ནོ། །གལ་ ཏེ་ དབུ་ མ་ པ་ ཡིན་ ན་ ནི་ རང་ གི་ རྒྱུད་ ཀྱི་ རྗེས་ སུ་ དཔག་ པ་ བྱ་ བར་ རིགས་ པ་ མ་ ཡིན་ ཏེ། ཕྱོགས་ གཞན་ ཁས་ བླངས་ པ་ མེད་ པའི་ ཕྱིར་ རོ། །ཞེས་ གསུངས་ པ་ མ་ ཡིན་ ནམ་ ཞེ་ ན། འདི་ ཡང་ དོན་ དམ་ ལ་ དཔྱོད་ པའི་ སྐབས་ ཀྱི་ དབང་ དུ་ བྱས་ པ་ ཡིན་ པས་ ཉེས་ པ་ མེད་ དོ། །སྤྱི་ ལྡོག་ ནས་ རང་ རྒྱུད་ ཀྱི་ དམ་ བཅའ་ ཁས་ མ་ ལེན་ པ་ ལ་ སྦྱོར་ བ་ ནི་ ནོར་ བ་ སྟེ། འདི་ ནི་ སངས་ རྒྱས་ བསྐྱངས་ ཀྱིས་ བདག་ ལས་ སྐྱེ་ མེད་ ཀྱི་ འཐད་ པའི་ སྐབས་ སུ་ དེ་ དག་ གི་ སྐྱེ་ བ་ དོན་ མེད་ པ་ ཉིད་ དུ་ འགྱུར་ བའི་ ཕྱིར་ དང་ ། སྐྱེ་ བ་ ཐུག་ པ་ མེད་ པ་ ཉིད་ དུ་ འགྱུར་ བའི་ ཕྱིར་ རོ། །ཞེས་ གསུངས་ པ་ ན་ སློབ་ དཔོན་ ལེགས་ ལྡན་ བྱེད་ ཀྱིས་ དེ་ ལ་ སྐྱོན་ བརྗོད་ པ་ ནི། དངོས་ སུ་ བཀོད་ པའི་ ངག་ འདི་ རང་ རྒྱུད་ དུ་ འདོད་ ན་ མི་ འཐད་ དེ། གཏན་ ཚིགས་ དང་ དཔེ་ མ་ བརྗོད་ པའི་ ཕྱིར། ཐལ་ འགྱུར་ དུ་ འདོད་ ན། བཟློག་ པའི་ སྒོ་ ནས་ རང་ རྒྱུད་ འཕེན་ དགོས་ ཏེ། འདིར་ རང་ རྒྱུད་ གདོན་ མི་ ཟ་ བར་ བྱ་ དགོས་ ལ། ལོགས་ སུ་ རང་ རྒྱུད་ བཀོད་ པ་ མི་ སྣང་ བའི་ ཕྱིར་ རོ། །བཟློག་ པ་ འཕེན་ པ་ དེའི་ ཚེ། བདག་ ལས་ སྐྱེ་ བ་ མེད་ པ་ ལས་ བཟློག་ ནས་ གཞན་ ལས་ སྐྱེ་ བ་ ཉིད་ དུ་ འགྱུར་ བ་ དང་ ། སྐྱེ་ བ་ ཐུག་ པ་ མེད་ པ་ ལས་ བཟློག་ ནས་ སྐྱེ་ བ་ ཐུག་ ཡོད་ དུ་ འགྱུར་ རོ། །དེ་ ལྟ་ ན། གཞན་ ལས་ སྐྱེ་ བ་ དགག་ པ་ མཛད་ པ་ དང་ འགལ་ བ་ ཡིན་ ནོ། །ཞེས་ སྐྱོན་ བརྗོད་ མཛད་ པ་ ཡིན་ ལ། སློབ་ དཔོན་ ཟླ་ བས། འདིའི་ སྐྱོན་ སྤོང་ བར་ འདོད་ ནས། དབུ་ མ་ པ་ ཡིན་ ན་ ནི། བདག་ ལས་ སྐྱེ་ བ་ མེད་ པ་ ལས་ བཟློག་ ནས། གཞན་ ལས་ སྐྱེ་ བ་ ཉིད་ དུ་ སྒྲུབ་ པའི་ རང་ རྒྱུད་ ཀྱི་ རྗེས་ སུ་ དཔག་ པ་ བྱ་ བར་ རིགས་ པ་ མ་ ཡིན་ ཏེ། བདག་ ལས་ སྐྱེ་ བ་ ལས་ ཕྱོགས་ གཞན། གཞན་ ལས་ སྐྱེ་ བ་ ཡང་ ཁས་ བླངས་ པ་ མེད་ པའི་ ཕྱིར། ཞེས་ བཤད་ ནས། འཕགས་ པ་ ལྷའི་ ལུང་ དང་ སྦྱར་ ཏེ་ གསུངས་ སོ། །དེ་ ལྟ་ བས་ ན། གཞན་ ལས་ སྐྱེ་ བ་ ཉིད་ དུ་ སྒྲུབ་ པའི་ རང་ རྒྱུད་ ཀྱི་ རྗེས་ སུ་ དཔག་ པ་ བྱ་ བར་ མི་ རིགས་ ཞེས་ བྱེ་ བྲག་ ཏུ་ བཤད་ པར་ བྱ་ བ་ ཡིན་ གྱི། སྤྱིར་ རང་ རྒྱུད་ ཁས་ མི་ ལེན་ པ་ ལ་ སྦྱར་ བ་ ནི་ མ་ ཡིན་ ནོ། །གོང་ དུ་ རང་ རྒྱུད་ མི་ འཐད་ ཅེས་ སྦྱོར་ བ་ ཐམས་ ཅད་ དོན་ དམ་ ལ་ དཔྱོད་ པའི་ དབང་ དུ་ བྱས་ པ་ ཡིན་ པར་ ཤེས་ པར་ བྱའོ།།
