
			།གཉིས་པ་ནི། བསྟན་བཅོས་འདི་ཇི་ལྟར་ན་ཆོས་མངོན་པའི་མཛོད་ཡིན་ཞེ་ན། གཞུང་འདིར་མངོན་པ་སྡེ་བདུན་པོ་དེ་དག་གི་དོན་གང་གཅེས་གཅེས་རྣམས་བརྗོད་བྱའི་དོན་དུ་ཡང་དག་པར་ཆུད་པའི་ཕྱིར་འདི་ཆོས་མངོན་པ་དེའི་མཛོད་ལྟ་བུ་ཡིན་ནོ། །དཔེར་ན་ནོར་གཅེས་པའི་གནས་ལ་མཛོད་ཅེས་བརྗོད་པ་བཞིན་ནམ། རལ་གྲི་གང་དུ་གཞུག་པ་ནི་དེའི་ཤུབས་ཡིན་པ་ལྟ་བུའོ། །ཡང་ན་བསྟན་བཅོས་འདིའི་གནས་སམ་འབྱུང་ཁུངས་མངོན་པ་དེ་ཡིན་པས་དེ་ནི་འདིའི་མཛོད་ཡིན་ལ། དེ་ཕྱིར་མཛོད་ནས་བྱུང་བ་ལ་ཡང་ཆོས་མངོན་མཛོད་ཅེས་བྱ་སྟེ་རལ་གྲི་གང་ནས་འབྱིན་པ་དེ་ནི་དེའི་ཤུབས་ཡིན་པ་ལྟ་བུའོ། །དེ་ཡང་སྔ་མ་མཚན་ཉིད་པ་དང་། ཕྱི་མ་བཏགས་པ་བར་གསུངས་ལ། བརྗོད་བྱ་དང་འབྱུང་ཁུངས་བཟང་པོར་སྟོན་པའོ་ཞེས་ཀྱང་འཆད་ཅིང་། སྔ་མས་དེ་འདིར་ཆུད་པར་བསྟན། ཕྱི་མས་འདི་ཕྱི་མོར་དོགས་པ་སེལ་བའོ་ཞེས་ཀྱང་འཆད་དོ། །བཞི་པ་ལ་གཉིས་ཏེ། དགོས་འབྲེལ་དངོས། དང་པོར་སུས་བསྟན་པའོ། །དང་པོ་ནི། ཅིའི་ཕྱིར་མངོན་པ་བསྟན། འདི་དང་པོ་ཉིད་དུ་སུས་བསྟན། ཇི་ལྟར་སློབ་དཔོན་ཆོས་མངོན་པའི་མཛོད་འཆད་པར་གུས་ཤེ་ན། འདི་ཡི་ལན་ལ་གཉིས་ལས། དང་པོ་དགོས་པ་ནི། ཆོས་རྣམས་རབ་ཏུ་རྣམ་འབྱེད་ཀྱི་ཤེས་རབ་མེད་པར་ཉོན་མོངས་པ་རྣམས་ཉེ་བར་ཞི་བའི་ཐབས་མེད་དེ། གང་གི་ཕྱིར་ཉོན་མོངས་པ་རྣམས་ནི་མ་རིག་པའི་རྩ་བ་ཅན་ཡིན་པའི་ཕྱིར་རོ། །ཉོན་མོངས་མ་ཞི་ན་ཉེས་པ་ཅི་ཡོད་ཅེ་ན། ཉོན་མོངས་པ་རྣམས་ཀྱིས་ཀྱང་ལས་བསགས་ནས་འཇིག་རྟེན་པ་རྣམས་སྲིད་པའི་རྒྱ་མཚོ་འདིར་རང་དབང་མེད་པར་འཁྱམས་ཏེ་དུཿཁ་སྣ་ཚོགས་མྱོང་བར་འགྱུར་བ་དེ་བས་ན་ཉོན་མོངས་ཞི་བའི་ཐབས་ཆོས་རབ་ཏུ་རྣམ་འབྱེད་བསྟན་པ་དེའི་ཕྱིར་དུ་ཆོས་མངོན་པ་བསྟན་ཏོ། །འཁོར་བ་འདི་ཉིད་རྒྱ་མཚོ་དང་ཆོས་བཞིས་ཆོས་མཚུངས་ཏེ། ཐོག་མ་མེད་པས་གཏིང་ཟབ་པ། མཐའ་མེད་པས་རྒྱ་ཆེ་བ། ཆགས་སོགས་ཀྱི་ཆུ་སྲིན་གྱིས་གང་བ། ལས་ཀྱི་རྦ་རླབས་དང་བཅས་པའོ། །ཚིག་འདིས་ཆོས་བཞི་ཇི་ལྟར་བསྟན་ཞེ་ན། བརྗོད་བྱ་ནི་ཆོས་རྣམས་ཞེས་དངོས་སུ་བསྟན་པས་ཤེས་རབ་མཚོན་ནས་བསྟན་ལ། རབ་ཏུ་རྣམ་འབྱེད་ཅེས་པས་དགོས་པ། མེད་པར་ལ་སོགས་པས་ཉིང་དགོས་བཟློག་ནས་བསྟན་ཞིང་། འབྲེལ་པ་ནི་མངོན་པ་ཡོད་ན་རབ་ཏུ་རྣམ་འབྱེད་ཡོད་ཅེས་ཤུགས་ལ་བསྟན་པ་སྤྱི་མཐུན་ནོ། །ཁ་ཅིག་རྣམ་འབྱེད་ཡིན་གྱི་བརྗོད་བྱ་བསྟན་ཏེ་ཆོས་རྣམས་ཏེ་དངོས་སུ་བསྟན་པ་ཟག་བཅས་ཟག་མེད་དང་བརྗོད་བྱའི་གཙོ་བོ་ནི་ཤེས་རབ་ཀྱི་བསླབ་པ་ཡིན་པས་ཆོས་རྣམས་རབ་ཏུ་རྣམ་འབྱེད་ཅེས་པས་བསྟན། མེད་པར་ཞེས་པས་དགོས་པ་ཉིང་དགོས་བཟློག་ནས་བསྟན་ཏོ་ཞེས་ཟེར་རོ། །གཉིས་པ་ནི། འདི་དང་པོ་ཡིད་ཆེས་པས་བསྟན་ནས་སློབ་དཔོན་གྱིས་བསྡུ་བར་རིགས་ན་དང་པོ་སུ་ཞིག་གིས་བསྟན་ཞེ་ན། བྱེ་སྨྲའི་ལུགས་ནི་སྡེ་བདུན་པོ་འདི་ནི་དང་པོར་སྟོན་པས་ཡུལ་དང་གང་ཟག་སྣ་ཚོགས་ལ་འཐོར་བུར་གསུངས་ལ་ཕྱིས་དགྲ་བཅོམ་པ་བདུན་གྱི་བསྡུས་ཏེ་དཔེར་ན་ཆེད་དུ་བརྗོད་པའི་ཚོམས་བཞིན་ནོ་ཞེས་འདོད་དོ། །གང་གིས་གང་བསྡུས་ན། ཡེ་ཤེས་ལ་འཇུག་ཀ་ཏིའི་བུས། །རབ་ཏུ་བྱེད་པ་དབྱིག་བཤེས་ཀྱིས། །རྣམ་ཤེས་ཚོགས་ནི་ལྷ་སྐྱིད་ཀྱིས། །ཆོས་ཀྱི་ཕུང་པོ་ཤཱ་རིའི་བུས། །གདགས་པའི་བསྟན་བཅོས་མཽ་འགལ་བུས། །འགྲོ་བའི་རྣམ་གྲངས་གསུས་པོ་ཆེས། །ཁམས་ཀྱི་ཚོགས་ནི་གང་པོས་བསྡུས། །ཞེས་སམ། གང་སྤེལ་ལས། འགྲོ་བའི་རྣམ་གྲངས་ཤཱ་རིའི་བུས། །ཞེས་བཤད་དོ། །དེ་ལྟར་མ་ཡིན་ན་མདོ་ལས། དགེ་སློང་སྡེ་སྣོད་གསུམ་པ་ཡིན་ཞེས་པའི་སྡེ་སྣོད་གསུམ་མ་ཚང་བར་འགྱུར་ཏེ་འདི་ལས་གཞན་པའི་མངོན་པ་མེད་པའི་ཕྱིར་ཞེས་ཟེར། མདོ་སྡེ་པ་ནི་ལོ་ཞེས་པ་མ་རངས་པའི་ཚིག་སྟེ་སྡེ་བདུན་པོ་འདི་ལས་ནི་འདུས་མ་བྱས་རྫས་སུ་གྲུབ་པ་སོགས་འཁྲུལ་པ་དུ་མ་སྣང་བས་བཀའ་མིན་ཞེས་སློབ་དཔོན་བཞེད་དོ། །སྟོན་པའི་བཀའ་ལ་སྡེ་སྣོད་གསུམ་མ་ཚང་བའི་སྐྱོན་མེད་དེ་འདུལ་བ་དང་མདོ་སྡེ་གང་ལས་ཆོས་ཀྱི་མཚན་ཉིད་དམ་ཤེས་རབ་ཀྱི་བསླབ་པ་སྟོན་པ་རྣམས་མངོན་པ་ཡིན་པའི་ཕྱིར་རོ། །གཉིས་པ་གཞུང་དོན་ཆོས་མངོན་པའི་ཡུལ་བཤད་པ་ལ་གཉིས་ཏེ། མདོར་བསྟན། རྒྱས་པར་བཤད་པའོ། །དང་པོ་ནི། ཆོས་རྣམས་ཞེས་བསྟན་པ་དེ་གང་ཞེ་ན། མངོན་པས་དབྱེ་བར་བྱ་བའི་ཆོས་རྣམས་དབྱེ་གཞི། མཚན་གཞིའི་དབྱེ་བ་ཟག་པ་དང་བཅས་པ་དང་། ཟག་པ་མེད་པའི་ཆོས་གཉིས་སུ་ངེས་ཏེ། འདིས་ཆོས་ཐམས་ཅད་བསྡུས་ཤིང་ཕན་ཚུན་སྤངས་པའི་དངོས་འགལ་ཡིན་པའི་ཕྱིར་རོ། །འོ་ན་འདུས་བྱས་འདུས་མ་བྱས་ལ་སོགས་པ་ཡང་ཆོས་གཉིས་ཚང་བས་སྟོན་རིགས་སོ་ཞེ་ན། གང་ཞིག་བཤད་ན་བརྒལ་ཞིང་བརྟག་པ་མཉམ་པོར་མཚུངས་པའམ། བླང་དོར་གྱི་ཆོས་སུ་སྐྱེས་བུ་ལ་ཉེ་བར་མཁོ་བས་འདི་གཉིས་ཁོ་ན་བསྟན་ཏེ། ཟག་བཅས་ལས་ཚོགས་སྦྱོར་གཉིས་རེ་ཞིག་བླང་བྱ་ཡིན་ཡང་དུཿཁའི་ངོ་བོ་ཡིན་པས་སྒོམ་ལམ་གྱི་སྤང་བྱ་ཡིན་ལ། ཟག་མེད་ལས་ནམ་མཁའ་དང་བཏགས་མིན་བླང་བྱ་མིན་ཡང་མཐར་ཐུག་གི་བླང་བྱ་ཟག་མེད་འགོག་ལམ་ཁོ་ན་ཡིན་པས་སོ། །གཞན་ལ་ནི་གཅིག་ཏུ་བླང་དོར་དུ་ངེས་པ་མེད་དེ་འདུས་བྱས་ཐམས་ཅད་ཀྱང་སྤང་བྱ་མིན་ཞིང་བླང་བྱ་ཐམས་ཅད་ཀྱང་འདུས་མ་བྱས་མིན་ནོ། །གཉིས་པ་ལ་གསུམ་སྟེ། ཟག་བཅས་བཤད། ཟག་མེད་བཤད། དེ་དག་གཏན་ལ་དབབ་པའོ། །དང་པོ་ནི། ལམ་བདེན་མ་གཏོགས་པའི་འདུས་བྱས་རྣམས་ནི་ཟག་བཅས་ཞེས་བྱ་སྟེ། གང་གི་ཕྱིར་ན་དེ་དག་རྣམས་ལས་ཟག་པ་རྣམས་དམིགས་པ་དང་མཚུངས་ལྡན་གང་རུང་གི་སྒོ་ནས་ཀུན་ཏུ་རྒྱས་པར་འགྱུར་བའི་ཕྱིར། རྒྱས་པ་ནི་དམིགས་པ་དང་མཚུངས་ལྡན་གྱི་སྟོབས་ཀྱིས་སྐད་ཅིག་རྒྱུན་ཆགས་སུ་སྐྱེད་ནུས་ཤིང་གནས་ཐོབ་པའོ། །སྐྱོན་སྤོང་བ་ནི། སྣོད་དང་དགྲ་བཅོམ་པའི་ཕུང་པོ་ལ་སོགས་སེམས་ཅན་གཞན་གྱི་ཟག་པ་དམིགས་པའི་སྒོ་ནས་རྒྱས་ལ་ཟག་པ་ལ་ཡང་ཟག་པ་གཉིས་པ་རྒྱས་པར་འདོད་དོ། །ཁ་ཅིག་ཟག་པ་དང་མཚུངས་པར་ལྡན་པའོ་ཞེ་ན། སེམས་སེམས་བྱུང་ཉོན་མོངས་ཅན་ཁོ་ན་དེར་འགྱུར་རོ། །ལྷན་ཅིག་འབྱུང་བ་ཡིན་ན་ཉོན་མོངས་པ་ཀུན་ཏུ་སྤྱོད་པའི་ཕུང་པོ་ལྔ་ཁོ་ན་དེར་འགྱུར་ཞིང་། དཔེ་སྟོན་པས་རྟེན་བྱེད་པའོ་ཞེས་པ་ལྟར་ན་ནང་གི་སྐྱེ་མཆེད་དྲུག་ཁོ་ན་དེར་འགྱུར་བས་ཁྱབ་ཆུང་བས་སོ། །ཟག་པའི་དམིགས་པར་འགྱུར་བ་ཡིན་ན་ཁྱབ་ཆེས་ཏེ། ཡོན་ཏན་བློ་གྲོས་ན་རེ། ཆོས་ཐམས་ཅད་དེའི་ཡུལ་ཡིན་པས་ཞེས་ཟེར་ཡང་ནམ་མཁའ་དང་བརྟགས་མིན་ཡུལ་མིན་ལ། འགོག་ལམ་ཟག་པའི་དམིགས་པར་ཕྲ་རྒྱས་སུ་འཆད་པས་ཟག་བཅས་སུ་ཐལ་ལོ། །འོན་ཀྱང་འགོག་ལམ་ལ་དངོས་སུ་ལོག་ཞུགས་ཀྱིས་ཟག་མེད་ལ་དམིགས་པའི་སྒོ་ནས་རྒྱས་པ་ནི་མ་ཡིན་ནོ། །གཉིས་པ་ལ་གཉིས་ཏེ། ཟག་མེད་སྤྱིར་བསྟན། འདུས་མ་བྱས་བྱེ་བྲག་ཏུ་བཤད་པའོ། །དང་པོ་ནི། ལམ་གྱི་བདེན་པ་དང་འདུས་མ་བྱས་རྣམ་གསུམ་ཡང་ནི་ཟག་མེད་ཡིན་ཏེ། མཚན་ཉིད་ཟག་བཅས་ལས་ལྡོག་པའོ། །ཅི་ལམ་མ་གཏོགས་དང་འདུས་བྱས་ཞེས་པའི་ཟག་བཅས་ཀྱི་མཚན་གཞི་སྟོན་པའི་ཚིག་གཉིས་ཀྱི་དེ་གཉིས་ཟག་མེད་དུ་བསྒྲུབས་ཟིན་པའི་ཕྱིར་ལམ་དང་འདུས་མ་བྱས་ཟག་མེད་དུ་སྒྲུབ་པ་དང་ཟློས་སོ་ཞེ་ན། ལན་གསུམ་སྟེ། ཁ་ཅིག་ན་རེ། ཕུང་པོ་གསུམ་པའི་ལོག་རྟོགས་བཟློག་པའི་ཕྱིར་ཏེ། ཚོར་བ་ལ་བདེ་བ་དུཿཁ་བར་མ་བཏང་སྙོམས་ཡོད་པའམ། དཔེ་སྟོན་པས་སྣོད་དང་དགྲ་བཅོམ་པའི་ཕུང་པོ་ཟག་པའི་རྟེན་དང་གཉེན་པོ་མིན་པས་གཉིས་ཀ་མ་ཡིན་ནོ་ཞེས་པ་ལྟར་དོགས་པར་བདག་གཉིས་ཀ་མ་ཡིན་ནམ་སྙམ་པའི་དོགས་པ་བཟློག་པའི་ཕྱིར་ཞེས་ཟེར་རོ། །ཁ་ཅིག་ན་རེ། དོན་གྱི་དོན་གོ་ཡང་གསལ་བར་འཆད་པས་མི་ཟློས་ཏེ་བསྟན་བཤད་བཞིན་ནོ་ཞེས་ཟེར་ཞིང་། ཡོན་ཏན་བློ་གྲོས་ན་རེ། ལམ་མ་གཏོགས་ཞེས་བསྟན་པས་འཇིག་རྟེན་པའི་ལམ་ཡང་ཟག་མེད་ཡིན་ནམ་སྙམ་པའི་དོགས་པ་དགག་པའི་ཕྱིར་ལམ་གྱི་བདེན་པ་ཞེས་སྨོས་ལ། འདུས་མ་བྱས་ནི་མ་གྲགས་པས་ཟག་མེད་དུ་མི་གོ་བའི་ཕྱིར་རང་གི་སྒྲས་བསྟན་ཏོ་ཞེས་ཟེར་རོ། །དང་པོ་མི་འཐད་དེ། གཉིས་ཀ་མིན་པ་ཁོ་ནར་དོགས་པར་མ་ངེས་པའི་ཕྱིར་རོ། །གཉིས་པ་མི་འཐད་དེ། གཉིས་མིན་དང་ཟག་མེད་གང་ཡིན་སྙམ་དུ་དོགས་པ་སྐྱེ་བས་དོན་གྱིས་གོ་བ་མ་གྲུབ་པའི་ཕྱིར་རོ། །གསུམ་པ་མི་འཐད་དེ། འཇིག་རྟེན་པའི་ལམ་ཟག་མེད་དུ་དོགས་པའི་ངོར་ལམ་བདེན་ཟག་མེད་དུ་བསྟན་པས་དོགས་པ་ཁེགས་པར་མི་རིགས་པའི་ཕྱིར། དེས་ན་ལམ་མ་གཏོགས་པའི་འདུས་བྱས་ཞེས་སྨོས་པས་ལམ་དང་འདུས་མ་བྱས་གཉིས་མིན་དང་ཟག་མེད་གང་ཡིན་དོགས་པའི་ཚེ་གཉིས་མིན་མིན་པར་ཟག་མེད་དུ་བསྟན་པའི་ཕྱིར་གཞུང་ཕྱི་མ་སྨོས་སོ། །ཁོ་བོས་རྟོགས་སོ། །གཉིས་པ་ནི། འདུས་མ་བྱས་དེ་ལ་གསུམ་སྟེ་ནམ་མཁའ་དང་ནི་འགོག་པ་གཉིས་དང་བཅས་པའོ། །གསུམ་དུ་དབྱེ་བ་ནི་བྱེ་བྲག་པ་སྐད་ཅིག་དང་རྡུལ་ཕྲན་ལ་སོགས་པ་ཡང་འདུས་མ་བྱས་སུ་འདོད་པས་མང་བ་དང་གནས་མ་བུ་བརྟགས་འགོག་གཅིག་པུར་འདོད་པས་ཉུང་བ་འགོག་ལ། ཡང་ཞེས་པ་ནི་ཆོས་རྣམས་ལ་དབྱེ་བ་ཡོད་པར་མ་ཟད་འདི་ལ་ཡང་ཡོད་ཅེས་པའོ། །འདུས་མ་བྱས་གསུམ་ཡོད་པ་དེ་ལ་ནམ་མཁའི་མཚན་གཞི་ནི་འདུས་མ་བྱས་ལུང་མ་བསྟན་རྫས་སུ་ཡོད་དེ། མདོ་ལས། བྲམ་ཟེ་ཞིག་གིས་ཀྱེ་གོའུ་ཏ་མ་ས་ཅི་ལ་བརྟེན་ལགས། བྲམ་ཟེ་ཆུ་ལ་བརྟེན་ནོ། །ཆུ་ཅི་ལ་བརྟེན་རླུང་ལ་བརྟེན་ནོ། །རླུང་ཅི་ལ་བརྟེན་ནམ་མཁའ་ལ་བརྟེན་ནོ། །དེ་ཅི་ལ་བརྟེན་དེ་ནི་རྟེན་མེད་པ་སྣང་བ་མེད་པ་དམིགས་པ་མེད་པ་ཞེས་གསུངས་པས་རྟེན་གྱི་དོན་བྱེད་ནུས་པས་རྫས་ཡོད་དུ་བྱེ་བྲག་སྨྲ་བ་འདོད་དོ། །མདོ་སྡེ་པ་ནི་དངོས་མེད་དུ་འདོད་དོ། །མཚན་ཉིད་ནི་ཐོགས་བཅས་མིན་པས་གཟུགས་གཞན་གྱི་སྐྱེ་འགག་སོགས་གང་ལ་ཡང་མི་སྒྲིབ་པ་གོ་འབྱེད་པའི་ཆོས་སོ། །འདི་མེད་ན་སྐྱེ་འགག་དང་འགྲོ་འདུག་སོགས་ཀྱི་གོ་སྐབས་མི་རྙེད་ལ་འདི་ཡོད་པས་དེ་རྣམས་ཀྱི་གོ་རྙེད་པ་ནི་གོ་འབྱེད་པའི་དོན་ཏོ། །འོ་ན་སེམས་སེམས་བྱུང་དང་འགོག་པ་གཉིས་ཀྱང་ནམ་མཁར་ཐལ་ཏེ་མི་སྒྲིབ་པའི་ཕྱིར་རོ་ཞེ་ན། མ་གྲུབ་སྟེ། རྣལ་འབྱོར་པ་མཐུ་ལྡན་གྱི་ཤེས་པས་གཞན་གྱི་ཤེས་པ་སྨྱོ་བ་ལ་སོགས་པར་བྱེད་པས་སོ་ན་གནས་པ་ལ་སྒྲིབ་ཅིང་འགོག་པ་གཉིས་ཀྱང་མ་འོངས་པའི་ཆོས་འགའ་ཞིག་སྐྱེ་བ་ལ་སྒྲིབ་བོ་ཞེས་བཤད་པ་དེ་འཐད་དོ། །ཡང་ཅི་སྒྲིབ་པ་ཡོད་མེད་ཀྱི་ནམ་མཁའ་མེད་པ་དང་ཡོད་པར་སྣང་བས་ཐམས་ཅད་དུ་མ་ཁྱབ་པའམ་མི་རྟག་པར་འགྱུར་རོ་ཞེ་ན། རྩིག་པ་ལ་སོགས་པའི་ཡུལ་ན་ཡང་ནམ་མཁའ་ཡོད་པ་སྟེ། ཅི་སྟེ་མེད་ན་གོ་འབྱེད་པ་མེད་པས་རྩིག་པ་ཉིད་མི་རུང་ལ། གཟུགས་ཅན་གཞན་མི་འབྱུང་བ་ནི་ནམ་མཁས་གོ་མ་ཕྱེ་བ་མིན་གྱི་དེས་བསྒྲིབས་པའོ། །འགོག་པ་དང་པོའི་མཚན་གཞི་ནི་ཟག་བཅས་ཀྱི་ཆོས་གང་དང་བྲལ་བའོ། །བྱེ་སྨྲས་བདེན་པ་བཞིར་བཤད་པས་བདེན་པ་ཡིན་པའི་ཕྱིར་རྫས་སུ་ཡོད་དེ་ལྷག་མ་གསུམ་བཞིན་ནོ་ཞེས་འདོད་དོ། །དེ་ནི་བདེན་པ་ཙམ་དུ་འདྲ་ཡང་རྣམ་པ་ཐམས་ཅད་དུ་འདྲ་བ་མིན་པས་ལྷག་ལྡན་འཁྲུལ་བཅས་ཀྱི་སྦྱོར་བ་སྟེ་གཞན་དུ་ན་འདུས་བྱས་དང་ཟག་བཅས་སུའང་ཐལ་ལོ། །མདོ་སྡེ་པ་ནི་དགག་བྱ་ཞི་བ་ཙམ་དུ་འདོད་དོ། །མཚན་ཉིད་ནི་ཟག་མེད་བར་ཆད་མེད་ལམ་གྱིས་ཐོབ་པར་བྱ་བའི་འགོག་པའོ། །འཇིག་རྟེན་པའི་ཐོབ་པ་ལ་མ་ཁྱབ་བོ་ཞེ་ན། རྒྱུད་ཐ་དད་ལ་འགོག་པ་ཐ་དད་མེད་པས་འཇིག་རྟེན་པ་ཁོ་ནས་ཐོབ་པ་མེད་དོ། །འོན་ཀྱང་གཉེན་པོའི་སྟོབས་ཀྱིས་གཏན་སྐྱེ་བ་ལ་གེགས་བྱེད་པར་རིགས་སོ། །སྒྲ་དོན་ནི་བདེན་བཞི་ལ་སོ་སོར་བརྟགས་པའི་ཤེས་རབ་ཀྱི་སྟོབས་ཀྱིས་ཐོབ་པའི་འགོག་པ་སྟེ་མར་གྱི་བུམ་པ་ཞེས་པ་ལྟར་བར་གྱི་ཚིག་མི་མངོན་པར་བྱས་པའོ། །དབྱེ་བ་ནི། ཅི་ཟག་བཅས་ཐམས་ཅད་ཀྱི་འགོག་པ་གཅིག་གམ་ཐ་དད་ཅེ་ན་སོ་སོ་སོ་སོ་ཡིན་ཏེ། ལྡན་པའི་རྫས་རྣམས་ཇི་སྙེད་པ། །བྲལ་བའི་རྫས་ཀྱང་དེ་སྙེད་དོ། །ཞེས་པས་ལྡན་རྫས་སྤང་བྱ་རིགས་ལྔ་ཐ་དད་ཅིང་གཉེན་པོའང་ཐ་དད་པའི་ཕྱིར་འགོག་པ་ཐ་དད་དོ། །གཞན་དུ་ན་དུཿཁ་མཐོང་སྤང་གི་འགོག་པ་མངོན་དུ་བྱས་པའི་ཚེ་ཐམས་ཅད་ཀྱི་འགོག་པ་འཐོབ་པར་འགྱུར་ལ། འདོད་ན་རིས་ལྷག་མའི་འགོག་པ་འཐོབ་པར་འགྱུར་བས་ལམ་ལྷག་མ་བསྒོམ་པ་དོན་མེད་པར་འགྱུར་བ་ལས་དོན་དང་བཅས་པའོ། །སོ་སོར་བརྟགས་མིན་གྱི་འགོག་པ་ལ་མཚན་གཞི་ནི་འདུས་མ་བྱས་རྫས་གྲུབ་པ་ཞིག་ཏེ། ལུང་ལས། བཅོམ་ལྡན་འདས་ཀྱི་ངན་སོང་གི་འགྲོ་བ་འགགས་སོ་ཞེས་གསུངས་སོ། །མདོ་སྡེ་པ་ནི་རྐྱེན་མ་ཚང་བས་མ་སྐྱེས་པ་ཙམ་ལ་བཏགས་པར་འདོད་དོ། །མཚན་ཉིད་ནི་དགག་བྱ་སྐྱེ་བ་ལ་གཏན་དུ་གེགས་བྱེད་པ་བརྟགས་པའི་འགོག་པ་ལས་གཞན་པ་སྟེ། སྤྱིར་འགོག་པ་ལྔ་ལས་སྐྱེ་ལ་ཞེས་པས་མཚན་ཉིད་ཀྱི་འགོག་པ་སྐྱེས་ཟིན་འཇིག་པའི་མི་རྟག་པ་གཅོད་ལ་གཏན་དུ་ཞེས་པས་སྐྱེ་བ་དང་སྙོམས་འཇུག་གི་འགོག་པ་སེམས་མེད་གསུམ་གཅོད་དེ་ཕྱིས་དགག་བྱ་སྐྱེ་བས་སོ། །འགོག་གཞན་གྱིས་བརྟགས་པའི་འགོག་པ་གཅོད་དེ་རྐྱེན་མ་ཚང་བའི་སྟོབས་ཀྱིས་སྐྱེ་བ་ལ་གཏན་དུ་གེགས་བྱེད་པར་བརྗོད་དོ། །སྒྲ་དོན་ནི་སོ་སོར་བརྟགས་པའི་ཤེས་རབ་མིན་པས་ཐོབ་པའོ། །གསུམ་པ་དེ་དག་གཏན་ལ་དབབ་པ་ལ་གནས་བརྒྱད་དོ། །ཡང་ན་མདོར་བསྟན། རྒྱས་པར་བཤད་པ་གཉིས་ལས། དང་པོ་ལ་མཚན་གཞིའི་དབྱེ་བ། དབྱེ་བ་སོ་སོའི་ངོ་བོ་གཉིས། འདི་ལ་ཟག་བཅས་བཤད། ཟག་མེད་བཤད་པའོ། །འདི་ལ་ཡང་ཟག་མེད་སྤྱིར་བསྟན། འདུས་མ་བྱས་བྱེ་བྲག་ཏུ་བཤད་པའོ། །གཉིས་པ་རྒྱས་བཤད་ལ་ཤེས་བྱའི་གནས་བཤད། བླང་དོར་གྱི་གནས་བཤད་པ་གཉིས། དང་པོ་ལ་ཁམས་བསྟན་པ་དང་། དབང་པོ་བསྟན་པ་གཉིས་སོ། །གཉིས་པ་ལ་དོར་བྱ་བཤད་པ། བླང་བྱ་བཤད་པ་གཉིས། དང་པོ་ལ། འབྲས་བུ་སྡུག་བསྔལ་བདེན་པ་བཤད། རྒྱུ་ཀུན་འབྱུང་བདེན་པ་བཤད་པ་གཉིས། འདི་ལ་ལས་ཀྱི་ཀུན་འབྱུང་དང་། ཉོན་མོངས་པའི་ཀུན་འབྱུང་བཤད་པ་གཉིས། གཉིས་པ་བླང་བྱ་བཤད་པ་ལ། ལམ་དང་གང་ཟག་བཤད་པ། ཡེ་ཤེས་བཤད་པ། ཏིང་ངེ་འཛིན་གྱི་ཁྱད་པར་བཤད་པ་གསུམ་མོ། །ཁོ་བོའི་ལེགས་བཤད་དོ། །དང་པོ་ཁམས་བསྟན་པའི་གནས་ལ་གསུམ་སྟེ། འདུས་བྱས་ཕུང་པོར་བསྟན་པ་རྣམ་གྲངས་དང་བཅས་པ། ཕུང་ཁམས་སྐྱེ་མཆེད་རྒྱས་པར་བཤད་པ། ཁམས་ཀྱི་རྣམ་པའི་རབ་དབྱེ་བཤད་པའོ། །དང་པོ་ལ་གཉིས་ཏེ། དབྱེ་བ། རྣམ་གྲངས་སོ། །དང་པོ་ནི། ལམ་མ་གཏོགས་པའི་འདུས་བྱས་རྣམས་ཞེས་གསུངས་པའི་འདུས་བྱས་དེ་དག་གང་ཞེ་ན། རྒྱུ་རྐྱེན་དུ་མ་འདུས་ཤིང་འཕྲད་ནས་བྱས་པའི་འདུས་བྱས་ཀྱི་ཆོས་རྣམས་དེ་དག་གོ །དེ་ལ་དབྱེ་ན་ལྔ་ཡོད་དེ་གཟུགས་ལ་སོགས་པའི་ཕུང་པོ་ཚོར་བ་དང་འདུ་ཤེས་དང་འདུ་བྱེད་རྣམས་སོ། །དེ་ཡང་གཟུགས་ལ་སོགས་ཞེས་པས་རྣམ་གྲོལ་གྱི་ཕུང་པོ་ལྔ་བསལ་ལ་ཕུང་པོ་ལྔ་ཞེས་པས་དོན་ལྔ་བསལ་ཏེ་དེ་གཉིས་ཀྱིས་འདུས་བྱས་ཐམས་ཅད་མ་བསྡུས་པའི་ཕྱིར་རོ། །ཀྱང་ཞེས་པ་ནི་སྔར་གྱི་ཆོས་རྣམས་དང་འདུས་མ་བྱས་ལ་དབྱེ་བ་ཡོད་པར་མ་ཟད་འདི་ལའང་ཡོད་ཅེས་པའོ། །གལ་ཏེ་གཟུགས་ཀྱང་ཡིན་ཕུང་པོ་ཡང་ཡིན་པས་གཟུགས་ཕུང་ཡིན་ནམ། གཟུགས་དང་འབྲེལ་བའི་ཕུང་པོ་ཡིན་པས་གཟུགས་ཕུང་ཡིན། དང་པོ་ལྟར་ན་གཟུགས་རེ་རེ་བ་རྣམས་འདུས་བྱས་མིན་པར་ཐལ། གཟུགས་ཕུང་ཡང་མིན། ཕུང་པོ་གཞན་ཡང་མིན་པའི་ཕྱིར། གལ་ཏེ་དང་པོ་མ་གྲུབ་ན་རེ་རེ་བ་ལ་ཕུང་པོའི་དོན་མེད་དེ། ཕུང་པོའི་དོན་དུ་མ་སྤུངས་པ་ལ་བཤད་པས་སོ། །ཕྱི་མ་ལྟར་ན། གཟུགས་ལས་ལོགས་ཤིག་ཏུ་གཟུགས་ཕུང་མེད་ན་ཇི་ལྟར་འབྲེལ་བར་བརྗོད་ཅེ་ན། རྡུལ་ཡན་གར་བ་རེ་རེར་གནས་པ་ནི་མེད་ལ་ཟླ་དང་བཅས་པ་ན་ཕུང་པོའི་སྒྲ་འཇུག་སྟེ། མི་རེ་རེ་བ་དམག་མིན་ཡང་ཟླ་དང་བཅས་པ་ན་དམག་ཅེས་བརྗོད་པ་བཞིན་ནོ། །ཕྱི་མ་ལྟར་ན་ཡང་འགལ་བ་མེད་དེ། གཟུགས་སུ་བྱས་པའི་ལུས་ཞེས་པ་བཞིན་ནོ། །གཉིས་པ་ལ་གཉིས་ཏེ། འདུས་བྱས་སྤྱིའི་རྣམ་གྲངས་དང་། བྱེ་བྲག་ཟག་བཅས་ཀྱི་རྣམས་གྲངས་སོ།





		 			.

			 །དང་པོ་ནི། ཆོས་མངོན་པ་ཐམས་ཅད་མདོ་འཆད་ཅིང་གཏན་ལ་འབེབས་པ་ལ། མདོ་ལས། དགེ་སློང་དག་དུས་ནི་གསུམ་སྟེ་ཞེས་པ་དང་། གཏམ་གྱི་གཞི་ནི་གསུམ་སྟེ་བཞི་པ་ཡང་མེད་ལྔ་པ་ཡང་མེད་དོ་ཞེས་དང་། གང་མངོན་པར་འདུས་བྱས་ཤིང་བསགས་པ་ནི་ངེས་པར་འབྱུང་བ་ཞེས་དང་། གཞི་དང་བཅས་པའི་ཆོས་རྣམས་གང་ཞེ་ན་འདུས་བྱས་ཐམས་ཅད་དོ་ཞེས་པའི་དོན་ཅི་ཡིན་ཞེ་ན། འདུས་བྱས་དེ་དག་ཉིད་ལ་དུས་ཞེས་བྱ་སྟེ། ཨད་ཏ་ཞེས་པ་དུས་དང་། ལམ་ལ་ཡང་འཇུག་པས་ལམ་ལ་སྦྱར་ན་དུས་གསུམ་དུ་གང་ཟག་དག་གྲོང་ཁྱེར་དུ་འོང་བ་དང་འགྲོ་བ་དང་འགྲོ་བར་འགྱུར་བས་ལམ་ཡིན་ལ། དུས་ལ་སྦྱར་ན་དུས་གསུམ་པའི་འདུས་བྱས་འགགས་པ་དང་འགག་བཞིན་པ་དང་འགག་པར་འགྱུར་བས་དུས་སམ། འདུས་བྱས་ཀྱི་མཚན་ཉིད་མི་རྟག་པས་ཟ་ཞིང་འཇོམས་པས་དུས་ཞེས་བྱའོ། །དེ་དག་ལ་གཏམ་གཞི་ཞེས་བྱ་སྟེ་གཏམ་སྟེ་ངག་གི་སྒྲ་ཡི་གེའི་རྣམ་པ་ཅན་དེས་བརྗོད་པར་བྱ་བའི་གཞི་ཡིན་པས་སམ། ཡང་ན་དོན་དང་བཅས་པའི་གཏམ་ནི་ངག་ཡིན་ལ། གཞི་ནི་མིང་སྟེ་དེ་དང་བཅས་པས་གཏམ་གཞི་ཞེས་བྱའོ། །འོ་ན་མིང་ཁོ་ན་གཏམ་གྱི་གཞིར་འགྱུར་བས་མ་ཁྱབ་བོ་ཞེ་ན། གཞིའི་གཞི་དང་བཅས་པ་བཟུང་བ་སྟེ་གཏམ་གྱི་གཞི་ནི་མིང་། མིང་གི་གཞི་ནི་འདུས་བྱས་ཐམས་ཅད་ཡིན་ཏེ། རབ་ཏུ་བྱེད་པ་ལས། གཏམ་གྱི་གཞི་ནི་ཁམས་བཅོ་བརྒྱད་ཀྱིས་བསྡུས་སོ་ཞེས་གསུངས་པ་དང་འགལ་བའི་ཕྱིར་རོ། །ཡང་འདུས་མ་བྱས་ཀྱང་མིང་གི་ཡུལ་ཡིན་པས་གཏམ་གྱི་གཞིར་འགྱུར་རོ་ཞེ་ན་མིན་ཏེ། འདུས་མ་བྱས་ནི་དུས་གསུམ་དུ་མ་གཏོགས་པས་དུས་ཀྱིས་བསྡུས་པའི་མིང་དང་འབྲེལ་བ་མེད་པའི་ཕྱིར་དང་། གཞི་ཞེས་བྱ་བ་ནི་རྒྱུ་དང་ཡུལ་ཡིན་ལ་འདུས་མ་བྱས་པ་ནི་རྒྱུ་མིན་པ་དང་གཏམ་གྱི་བརྗོད་པ་ཉུང་བའི་ཕྱིར་དང་། འདུས་བྱས་དེ་གསུམ་ལས་ལོག་པའི་ཕྱིར་རོ། །ངེས་པར་འབྱུང་བ་དང་བཅས་པ་ཞེས་ཀྱང་བྱ་སྟེ། དེ་ལས་འདས་ནས་འདུས་མ་བྱས་ཐོབ་པར་བྱའོ། །གལ་ཏེ་ལམ་བདེན་སྤངས་བྱ་མིན་པས་དེ་ལྟར་མི་རུང་ངོ་ཞེ་ན། ཆུ་ལས་སྒྲོལ་བ་གྲུ་ཡིན་ཡང་ལམ་དུ་འཇུག་པ་ན་འདོར་བ་ལྟར། ཐར་པ་ཐོབ་པར་བྱེད་པ་ལམ་ཡིན་ཡང་ལྷག་མེད་དུ་འཇུག་པ་ན་འདོར་བས་དེ་ལྟར་རུང་ངོ་། །གཞི་དང་བཅས་པ་ཞེས་བྱ་སྟེ། སྤྱིར་གཞིའི་སྒྲ་དོན་ལྔ་ལ་འཇུག་པ་ལས་ངོ་བོ་ཉིད་ལ་འཇུག་པ་ནི་དེ་ནི་གཞི་གང་ཞིག་ཐོབ་པའི་གཞི་དེ་ཉིད་ལྡན་ནོ་ཞེས་དང་། དམིགས་པ་ལ་ནི་ཆོས་ཐམས་ཅད་ཤེས་པས་གཞི་ཇི་ལྟ་བ་བཞིན་དུ་ཤེས་པར་བྱ་བ་ཡིན་ནོ་ཞེས་དང་། ཀུན་ཏུ་སྦྱར་བར་བྱ་བ་ལ་ནི་གཞི་གང་ཞིག་རྗེས་སུ་ཆགས་པའི་ཀུན་ཏུ་སྦྱོར་བ་དང་ལྡན་པ་དེ་ཁོང་ཁྲོ་བའི་ཀུན་ཏུ་སྦྱོར་བ་དང་ཡང་ལྡན་ནོ་ཞེས་དང་། རྒྱུ་ལ་ནི་གཞི་དང་བཅས་པའི་ཆོས་གང་ཞེ་ན་འདུས་བྱས་ཐམས་ཅད་དོ་ཞེས་དང་། ཡོངས་སུ་བཟུང་བ་ལ་ནི་ཞིང་གི་གཞི་དང་ཁང་པའི་གཞི་ལ་སོགས་པ་སྤངས་ཏེ་དེ་ལས་ཕྱིར་ལོག་པ་ཡིན་ནོ་ཞེས་པ་ལྟ་བུ་ལས་འདིར་ནི་གཞིའི་དོན་རྒྱུ་ཡིན་ལ། མདོ་སྡེ་པ་ནི་ངོ་བོ་ཉིད་ལ་འདོད་དོ། །གཉིས་པ་ནི། ཡང་མདོ་ལས། ཕུང་པོ་དང་ཉེ་བར་ལེན་པའི་ཕུང་པོ་དག་བསྟན་པ་དེ་ཉོན་ཅིག་ཅེས་སོགས་ཟག་བཅས་ཀྱི་རྣམ་གྲངས་འབྱུང་བ་སྟོན་ཏེ། སྔར་གྱི་འདུས་བྱས་དག་གི་ནང་ནས་གང་དག་ཟག་བཅས་སུ་བཤད་པ་དེ་དག་ཉེ་བར་ལེན་པའི་ཕུང་པོའང་ཡིན་ཏེ་འདིར་ཉེར་ལེན་ནི་ཉོན་མོངས་ཡིན་ལ་དེ་ལས་བྱུང་བས་ཉེར་ལེན་གྱི་ཕུང་པོ་སྟེ་དཔེར་ན་རྩ་སོག་གི་མེ་བཞིན་ནོ། །ཡང་ན་ཉེར་ལེན་ལ་རག་ལས་པའི་ཕྱིར་རྒྱལ་པོའི་མི་བཞིན་ནོ། །ཡང་ན་ཉེར་ལེན་འབྱུང་བའི་དོན་གྱིས་ཏེ་མེ་ཏོག་དང་འབྲས་བུའི་ཤིང་བཞིན་ནོ། །དགྲ་བཅོམ་པའི་ཕུང་པོ་ལ་མ་ཁྱབ་པའི་སྐྱོན་མེད་དེ། རྒྱུད་གཞན་གྱི་ཆགས་སྡང་གིས་སློང་བའི་ཕན་གནོད་ཀྱི་འགྱུར་བ་སྐྱེ་ཞིང་དེ་ལ་དམིགས་ནས་གཞན་གྱི་ཉོན་མོངས་ཀྱང་སྐྱེ་ལ་སྣོད་དག་ཀྱང་དེ་བཞིན་ནོ། །ཡང་དེ་དག་ལ་འཐབ་བཅས་ཞེས་ཀྱང་བྱ་སྟེ། ཉོན་མོངས་པ་ནི་འཐབ་མོ་ལྟར་གཞན་ལ་གནོད་པས་འཐབ་པ་ཡིན་ལ་དེ་རྒྱས་པའི་ཕྱིར་བཅས་པའོ། །ཡང་ན་འཐབ་པ་ཉོན་མོངས་ཡིན་ལ་དེ་དང་བཅས་པས་ཟག་བཅས་འདི་དག་ལ་འཐབ་བཅས་ཞེས་ཀྱང་བྱའོ། །དེ་དག་ཉིད་ཅི་རིགས་པར་དུཿཁ་གསུམ་དང་ལྡན་ཞིང་འཕགས་པ་རྣམས་དང་མི་མཐུན་པས་སྡུག་བསྔལ་ཞེས་ཀྱང་བྱ་སྟེ། དེས་འདུ་བྱེད་དོན་དམ་པར་དུཿཁར་གཟིགས་པའི་ཕྱིར་རོ། །འདི་ལ་དུཿཁ་ཀུན་འབྱུང་བས་ཀུན་འབྱུང་ཞེས་བྱ་ལ། འདི་ཉིད་ལ་འཇིག་རྟེན་དུ་འདོགས་ཏེ། ཉོན་མོངས་ཀྱི་དབང་གི་འཇིག་ཅིང་ཉམས་པས་སོ། །ལྟ་བའི་དམིགས་ནས་རྒྱས་པར་འགྱུར་བས་ལྟ་གནས་ཞེས་ཀྱང་བྱ་ལ། ཐོག་མ་མེད་པའི་དུས་ནས་རྒྱུ་མཐུན་གྱི་རྒྱུ་དང་འབྲས་བུའི་ཚུལ་དུ་རྒྱུན་མ་ཆད་པར་སྐྱེ་ཞིང་ཡང་འབྱུང་བས་སྲིད་པ་ཞེས་བྱ་བའམ་ཟག་བཅས་དེ་དག་གི་རྣམ་གྲངས་ཡིན་ནོ།





		 			.

			།གཉིས་པ་ཕུང་ཁམས་སྐྱེ་མཆེད་རྒྱས་པར་བཤད་པ་ལ་ལྔ་སྟེ། ཕུང་པོ་གཙོ་བོར་བྱས་པའི་ཆོས་གསུམ་གྱི་རྣམ་གཞག ཆོས་གསུམ་སོ་སོའི་སྒྲ་དོན། ཆོས་གསུམ་བསྟན་པའི་དགོས་པ། དེ་དག་ངེས་པའི་རྒྱུ་མཚན། མིང་ཅན་གཞན་ཡང་དེར་བསྡུ་བའོ། །དང་པོ་ལ་གསུམ་སྟེ། སོ་སོར་བཤད་པ། གསུམ་དུ་བསྡུ་བ། ཁམས་མང་བར་ཐལ་བ་སྤང་པའོ། །དང་པོ་ལ་གསུམ་སྟེ། གཟུགས་ཕུང་གཙོ་བོར་བྱས་པའི་ཆོས་གསུམ། ཕུང་པོ་བར་པ་གསུམ་གཙོ་བོར་བྱས་པའི་ཆོས་གསུམ། རྣམ་ཤེས་ཀྱི་ཕུང་པོ་གཙོ་བོར་བྱས་པའི་ཆོས་གསུམ་མོ། །དང་པོ་ལ་གཉིས་ཏེ། གཟུགས་ཕུང་གི་ངོ་བོ། དེ་ལས་ཕྱུང་སྟེ་གཟུགས་ཅན་གྱི་ཁམས་དང་སྐྱེ་མཆེད་དུ་བཞག་པའོ། །དང་པོ་ལ་གཉིས་ཏེ། མདོར་བསྟན། རྒྱས་པར་བཤད་པའོ། །དང་པོ་ནི། གཟུགས་ལ་སོགས་པའི་ཕུང་པོ་ལྔ། །ཞེས་གསུངས་པ་དེ་གང་ཞེ་ན། གཟུགས་ཕུང་དབྱེ་བ་དང་། ཚོར་བ་སོགས་མཚན་ཉིད་ཀྱི་སྒོ་ནས་བཤད་པ་ནི་ཕན་ཚུན་མཚོན་པ་ཡིན་པས། གཟུགས་ནི་དབྱེ་གཞི། དབྱེ་ན་དབང་པོ་ལྔ་དང་དོན་ལྔ་དང་རྣམ་པར་རེག་བྱེད་མིན་པ་སྟེ་བཅུ་གཅིག་ཡིན་ལ། ཉིད་ནི་དེར་ངེས་པའི་དོན་ནོ། །གོང་མར་འབྱུང་བཞི་དང་བཅོ་ལྔར་བཤད་ཀྱང་རེག་བྱར་འདུས་པས་འདིར་མ་སྨོས་སོ། །རིག་བྱེད་ནི་གཟུགས་སྒྲའི་ནང་དུ་འདུས་པ་ལ་དགོངས་སྙམ་སྟེ་དཔྱད་དོ། །གཟུགས་ཕུང་ནི་ཞེས་མི་སྨོས་པ་ནི་སྡེབ་སྦྱོར་དང་། གཟུགས་དང་དེའི་ཕུང་པོ་དོན་གཅིག་པའི་ཆེད་ཡིན་ལ། བྱེ་བཤད་ལས་རྫས་ཡོད་བཤད་པའི་སྐབས་ཡིན་ལ་ཕུང་པོ་བརྟགས་ཡོད་ཡིན་པའི་ཕྱིར་ཞེས་བཤད་དོ། །མཚན་ཉིད་ནི་གང་ཞིག་གཞིག་ཅིང་གཞོམ་དུ་རུང་བ་ཡིན་ལ། དེའི་དོན་ཡང་གཟུགས་ནང་འཕྲད་པས་སྔ་མ་ལས་མི་འདྲ་བར་འགྱུར་བ་བསྐྱེད་པའི་གནོད་པ་བྱར་རུང་བའོ། །སྐྱོན་སྤང་པ་ལ་བཞི་ལས། དང་པོ་ནི། རྡུལ་ཕྲ་རབ་ལ་ཆ་ཤས་མེད་པས་གནོད་པ་བྱར་མི་རུང་བའི་ཕྱིར་མ་ཁྱབ་བོ་ཞེ་ན། དེ་ནི་གཅིག་པུར་མི་གནས་ཀྱི་འདུས་པར་གནས་པས་འདུས་པ་འགྱུར་བ་ན་རྡུལ་ཕྲན་ཡང་འགྱུར་བའི་ཕྱིར་གཞིག་ཏུ་རུང་ངོ་། །དེའི་དོན་དུམ་བུར་གྱུར་པ་ཁོ་ན་མ་ཡིན་གྱི་སྔ་མ་ལས་གྱུར་པ་ཁོ་ན་ཡིན་ནོ། །གཉིས་པ་ནི། དུས་གཉིས་ཀྱི་གཟུགས་ཡུལ་ན་མི་གནས་པས་མ་ཁྱབ་བོ་ཞེ་ན། འདས་པ་ནི་གཞི་ཅིར་གཞོམ་རུང་དུ་བྱུང་ཟིན་ལ་མ་འོངས་པ་འབྱུང་བར་འགྱུར་ཞིང་། མི་སྐྱེ་བའི་ཆོས་ཅན་ཡང་དེ་དང་རིགས་མཐུན་པས་གཟུགས་ཡིན་ཏེ། དཔེར་ན་འབུད་པ་ད་ལྟར་ཁོ་ན་ཡིན་ཡང་། འདས་མ་འོངས་དང་དེའི་རིགས་ཐམས་ཅད་བུད་ཤིང་དུ་འཇོག་པ་བཞིན་ནོ། །གསུམ་པ་ནི། རིག་བྱེད་མ་ཡིན་པ་ཐོགས་མེད་ཡིན་པས་མ་ཁྱབ་བོ་ཞེ་ན། སྐྱོན་མེད་དེ། རྟེན་འབྱུང་བ་གཟུགས་སུ་ཡོད་པའི་ཕྱིར། འོ་ན་མིག་གི་རྣམ་ཤེས་སོགས་ཀྱང་གཟུགས་སུ་ཐལ་ལོ་ཞེ་ན། མི་མཚུངས་ཏེ་རྣམ་ཤེས་ཀྱི་རྟེན་དབང་པོ་གཟུགས་ཅན་ཡིན་ཡང་ཡིད་བྱེད་སྔ་མ་གཟུགས་མིན་ལ་རིག་བྱེད་མ་ཡིན་པའི་དངོས་རྒྱུ་འབྱུང་བ་དང་རིག་བྱེད་གཉིས་ཀ་གཟུགས་ཡིན་པའི་ཕྱིར་རོ། །ཏིང་ངེ་འཛིན་ལས་བྱུང་བ་ཡང་རིག་བྱེད་ལས་བྱུང་བ་དང་འབྱུང་བཞི་རྒྱུར་བྱས་རིགས་འདྲ་བས་གཟུགས་སུ་བརྗོད་དོ། །བཞི་པ་ནི། གཟུགས་ཁམས་པའི་ལུས་འོད་ལྟར་དྭངས་པས་གནོད་པ་བྱར་མི་རུང་ངོ་ཞེ་ན། དེའི་གཟི་བརྗིད་ཆེ་བ་གཞན་གྱིས་ཟིལ་གྱི་མནན་པའི་ཕྱིར་རོ། །གཉིས་པ་རྒྱས་པར་བཤད་པ་ལ་གསུམ་སྟེ། དབང་པོ་ལྔ་མཚན་ཉིད་ཀྱི་སྒོ་ནས་བཤད། དོན་ལྔ་དབྱེ་བའི་སྒོ་ནས་བཤད། རིག་བྱེད་མ་ཡིན་པ་ངོ་བོའི་སྒོ་ནས་བཤད་པའོ། །དང་པོ་ནི། དེ་དག་རྣམས་ཀྱི་རྣམ་ཤེས་རྟེན། །གཟུགས་དྭངས་པ་ནི་མིག་ལ་སོགས། །ཞེས་འགྱུར་བཅོས་ཏེ། མིག་ལ་སོགས་ལྔ་པོ་དེ་དག་རྣམས་ཀྱི་རྣམ་ཤེས་ཀྱི་རྟེན་གཟུགས་དྭངས་པ་ནི། མིག་ལ་སོགས་པ་དབང་པོ་ལྔའི་ངོ་བོ་ཡིན་ནོ། །དབང་པོ་སྤུངྃས་པྃ་མ་གྲུབ་པས་མ་གྲུབ་པའི་དབང་པོས་མ་གྲུབ་པའི་རྣམ་ཤེས་བསྒྲུབ་པར་འགྱུར་རོ་སྙམ་ན། ཡུལ་ལྔ་པོ་དེ་དག་རྣམ་ཤེས་ཀྱི་ཡུལ་ཅན་ཞེས་སོགས་སྦྱར་རོ། །དེ་ཡང་གཟུགས་འཛིན་པའི་རྣམ་ཤེས་ཀྱི་རྟེན་ཞེས་པས་དབང་པོ་གཞན་བཞིའམ་ལྷང་ཚེར་དྭངས་པ་ལ་སོགས་པ་རྟེན་མ་ཡིན་པ་ཐམས་ཅད་གཅོད། གཟུགས་ཞེས་པས་ཡིད་བྱེད་སྔ་མ་དང་རབ་ཏུ་དྭངས་པའི་དད་པ་གཅོད་དོ། །དྭངས་པ་ཞེས་པ་ནི་ཆུ་དྭངས་པར་གཟུགས་བརྙན་འཆར་བ་ལྟ་བུ་ཡིན་པས་དབང་རྟེན་དབང་པོར་འདོད་པ་གཅོད་དེ་རྒྱུད་པའི་རྟེན་ཡིན་པས་སོ། །དེ་བཞིན་རྣ་བ་ལ་སོགས་པ་ལ་ཡང་སྦྱར་རོ། །འདིར་དབང་པོ་ལ་མཚན་ཉིད་དང་། འོག་ཏུ་ཡུལ་ལ་དབྱེ་བ་བཤད་པ་གཉིས་ཀ་ལ་གོ་བར་དགོངས་པའོ། །གཉིས་པ་ནི། གཟུགས་ལ་རྩ་བའི་དབྱེ་བ་ནི་ཁ་དོག་དང་དབྱིབས་རྣམ་པ་གཉིས་ཡིན་ལ། རྒྱས་པར་ཕྱེ་ན་རྣམ་པ་ཉི་ཤུ་ཡོད་དེ། སྔོ་སེར་དམར་དང་དཀར་བ་དང་། །རིང་ཐུང་ལྷྭམ་ཟླུམ་མཐོ་དམན་དང་། །ཕྱལ་ལེ་ཕྱལ་ལེ་མིན་པ་དང་། །སྤྲིན་དང་དུ་བ་རྡུལ་ཁུག་རྣ། །གྲིབ་མ་ཉི་མ་སྣང་མུན་ནོ། །དེ་ཡང་དང་པོ་བཞི་རྩ་བའི་ཁ་དོག བར་པ་བརྒྱད་དབྱིབས་ཀྱི་གཟུགས། ཐ་མ་བརྒྱད་ཡན་ལག་གི་ཁ་དོག་གོ །ལྗང་གུ་སོགས་ནི་རྩ་བའི་ཁ་དོག་བཞིར་འདུས་པས་མ་བཤད་ལ། སྤྲིན་ལ་སོགས་པའང་འདུས་ཀྱང་ལོགས་སུ་སྟོན་པ་ནི། འདི་དག་ཐག་རིང་པོ་ནས་རྩིག་པ་ལྟ་བུར་སྣང་སྟེ་བསྙེན་ནས་མི་སྣང་བས་མི་བདེན་ནམ་སྙམ་པའི་དོགས་པ་བཟློག་པའི་ཕྱིར་བསྟན་ཏོ་ཞེས་ཊཱི་ཀར་བཤད་དེ། སྤྲིན་དང་དུ་བ་རྡུལ་དང་ཁུག་རྣ་དག་དེ་ལྟར་ཡིན་ལ་ཉི་མ་ལ་སོགས་པ་བཞི་ལ་རྟོག་པ་དེ་མེད་ཀྱང་རྩིག་ངོས་ལ་སོགས་པའི་གཞི་ལས་གཞན་མིན་ནོ་སྙམ་པའི་རྟོག་པ་བཟློག་པའི་ཕྱིར་ཞེས་འཆད་དོ། །རྟོག་པ་འདི་ལྟ་བུ་བསལ་བ་ལ་དོན་མེད་དོ་སྙམ་ན། ཆོས་མངོན་པ་ནི་ཆོས་འགའ་ཞིག་ཁོ་ན་སྟོན་པ་མ་ཡིན་གྱི་ཐམས་ཅད་མཁྱེན་པའི་ཡེ་ཤེས་ཐོབ་པའི་ཕྱིར་དུ་ཤེས་བྱ་མ་ལུས་པ་གཏན་ལ་འབེབས་པ་སྟེ། དེ་ནི་ཆོས་ཐམས་ཅད་ཀྱི་དོན་མ་ནོར་བར་གོམས་པ་ལ་ལྟོས་ཀྱི་གཅིག་མི་ཤེས་ཀྱང་མི་ཐོབ་པས་སོ། །སྒྲ་ཐམས་ཅད་མདོར་བསྡུས་ན་ནི་རྣམ་པ་བརྒྱད་ཡོད་དེ། ཟིན་མ་ཟིན་གཉིས་དེ་རེ་རེ་ལ་སེམས་ཅན་དུ་སྟོན་མི་སྟོན་གཉིས་གཉིས་དེ་རེ་རེ་ལ་སྙན་མི་སྙན་གཉིས་གཉིས་ཏེ་བརྒྱད་དོ། །འཇིག་ཅིང་རབ་ཏུ་འཇིག་པས་ན་སྒྲ་དེ་རྒྱུན་མེད་པའོ། །རོ་ནི་རྣམ་པ་དྲུག་ཡོད་དེ། མངར་སྐྱུར་ལན་ཚྭ་ཚ་བ་དང་། །ཁ་བ་དང་ནི་བསྐ་བ་འོ། །ནད་སྡུད་པར་བྱེད་པས་ན་རོའོ། །དྲི་ནི་རྣམ་པ་བཞི་སྟེ། སྣའི་དབང་པོ་དང་མཐུན་པའི་དྲི་ཞིམ་པ་དང་། མི་མཐུན་པའི་མི་ཞིམ་པ་དང་། དེ་གཉིས་ཤས་ཆུང་བའི་མཉམ་པ་དང་། ཤས་ཆེ་བའི་མི་མཉམ་པའོ། །རྫི་ཕྱོགས་སུ་རྒྱུ་བས་ན་དྲིའོ། །རེག་བྱ་ནི་བཅུ་གཅིག་སྟེ། རྒྱུའི་བདག་ཉིད་འབྱུང་བ་བཞི། འབྲས་བུའི་བདག་ཉིད་འཇམ་རྩུབ་ལྕི་ཡང་གྲང་བཀྲེས་སྐོམ་བདུན་ནོ། །རེག་པར་བྱ་བས་ན་རེག་བྱའོ། །འོ་ན་ཁ་དོག་ཀྱང་རེག་བྱར་ཐལ། རེག་པར་བྱ་བ་ཡིན་ཏེ། མེ་ཏོག་གི་ཁ་དོག་ལ་རེག་པས་ཉམས་པར་སྣང་བའི་ཕྱིར་ཞེ་ན། རྟེན་འབྱུང་བ་ལ་རེག་པ་ན་རྟེན་ཉམས་པས་ཁ་དོག་ཉམས་པ་ཡིན་གྱི་ཁ་དོག་ལ་རེག་པ་མིན་ནོ། །རོ་ནི་དྲིའི་འོག་ཏུ་བཤད་པར་བྱ་བ་ཡིན་ན་ཡང་གྲངས་མང་བའི་ཕྱིར་སྔར་སྨོས་ལ། རེག་བྱ་སྒྲའི་གོང་དུ་སྨོས་ན་གོང་འོག་ཧ་ཅང་འཁྲུགས་པར་འགྱུར་བས་མིན་ནོ། །གསུམ་པ་ལ་དངོས་དང་། ཞར་ལ་རྒྱུ་འབྱུང་བ་བཤད་པའོ། །དང་པོ་ལ་སྤྱི་གཞུང་གཉིས་ལས། དང་པོ་ལ་ངོ་བོ་ནི། བསྟན་མེད་ཐོགས་མེད་ཀྱི་གཟུགས་ཏེ་ཐོགས་བཅས་བཅུ་དང་གཟུགས་ཅན་མིན་པ་སེལ་ལོ།།