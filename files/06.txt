	
			ཁྲ་མོ་གླིང་གི་ཡུལ་དུ་རིགས་གསུམ་པདྨའི་རྣམ་འཕྲུལ་གེ་སར་ནོ་བུ་དགྲ་འདུལ་དང་། འཕགས་ཡུལ་གནྡྷོ་ལ་གཉིས་པ་གངས་ལྗོངས་ཆོས་ཚིག་གི་ཡུལ་དབུས་ཀུན་ཏུ་བཟང་པོའི་ནགས་ཁྲོད་དུ་སངས་རྒྱས་འཁོར་བ་འཇིགས་དངོས་ཕག་མོ་གྲུབ་པའི་ཞབས་དྲུང་དུ་འགྲོ་མགོན་ཛྙཱ་ན་ཀཱུ་ཊ་ཞེས་མཚན་དང་སྐུ་ཡི་བཀོད་པ་དེ་ཉིད་སྐུ་འཁྲུངས་བའི་ཡུལ་ནི། ཁམས་ཀྱི་ཟླ་སིང་ནང་ཆེན་སྐྱོ་བྲག གྲོང་ཆམ་ཏི་ལི་ཡོར་གྱི་ཟུར། ཡབ་གདུང་རུས་འགོ་བོམ་ཀུ་ཏོ་སྒོམ་པ་ཨ་འབར་ཞེས་པ་སྔགས་པ་དམ་ཚིག་ཅན་སྙིང་རྗེ་ལྡན་པ་གཅིག་དང༌། ཡུམ་གོང་པ་གཟའ་བཙུན་མ་སྒྲོན་གཡང་གཉིས་ལ་སྲས་བཞི་ཡོད་པའི་ཆེ་བ་རབ་བྱུང་གཉིས་པའི་ཤིང་སྟག་ཕྱི་ལོ་༡༡༣༤ ལོར་ནམ་མཁའ་ནས་མཆོད་རྟེན་དང་འཇའ་འོད་དགེ་མཚན་དུ་མ་དང་བཅས་ཏེ་སྐུ་བལྟམས། ཡབ་ཀྱིས་ཕུར་པའི་བསྙེན་པ་དུང་འགྲུབ་པ་དང་དུས་མཉམ་པས། མཚན་ཕུར་པ་བསམ་འགྲུབ་ཏུ་བཏགས། ཆུང་ངུའི་དུས་ནས་བྱིས་པའི་རྒུད་པ་དང་བྲལ། དཔལ་རྒ་ལོ་དང་མཇལ་ནས་ལུང་བསྟན་མཛད་ཅིང་ཆོས་ཀྱང་གནང༌། ཀློག་ལ་མཁས་པར་མཁྱེན་ཅིང༌། བཅུ་དགུ་ཆུ་ཕོ་སྤྲེལ་གྱི་ལོར་རྦ་མདར་བྱོན། མཁན་པོ་འབྲོམ་དང་སློབ་དཔོན་མལ་ཇོ་སྟོན་པ་ལས་རབ་ཏུ་བྱུང་ནས་མཚན་ཡེ་ཤེས་བརྩེགས་སུ་གསོལ། དགོང་ལོ་ཉི་ཤུ་ཆུ་བྱ་ལོར་གསང་སྣེ་སྟོན་པ་རྡོར་མགོན་དང༌། སྔོན་གྱི་མཁན་སློབ་གཉིས་ཀྱི་དྲུང་དུ་བསྙེན་རྫོགས་མཛད། མཁན་སློབ་ལས་འདུལ་བ་གཞུང་ལག་ལེན་དང་བཅས་པ་ཞུས་ནས་ལེགས་པར་སྦྱངས། མངའ་རིས་སློབ་མ་ཆུ་ཆལ་བྱ་བ་ལས་ཐུན་འཇོག་གསན་ནས་སྒོམ་ཉམས་བཟང་པོ་བྱུང༌། དགེ་བཤེས་ཟླ་རོང་བ་སོགས་ལས་ཐོས་པ་མང་དུ་མཛད་ནས།དགུང་ལོ་ཉེར་གསུམ་མེ་ཕོ་བྱི་བའི་ལོར། འབག་རྩེ་མོ་དང་གྱོ་ཆོས་སྐུ་ཁྲིད་ནས་དབུས་སུ་བྱོན། བླ་མ་ཆ་པའི་དྲུང་དུ་རྟ་རྒ་ཕོག་སྟེ་དབུ་མ་དང་སྡེ་སྣོད་ལ་གསན་སྦྱོང་མཛད་པས་ཚེགས་མེད་དུ་མཁྱེན། སྔགས་ལ་འཇུག་པར་དགོངས་ནས་གཞུང་དུ་བྱོན། བླ་མ་རྔོག་ལས་རྔོག་པའི་ཆོས་སྐོར་དབང་བརྒྱུད་མན་ངག་དང་བཅས་པ་རྫོགས་པར་ཞུས། རྨི་ལམ་ཡང་ཟིན། ཞང་དར་མ་སེང་གེ་ལས་མཚན་ཉིད་ཀྱི་ཆོས་སྐོར་མང་ཞིག་དང༌། ཉིན་པོ་རི་པ་ཤོལ་སོ་བ་ལས་རྣམ་འཇོམས། དངུལ་ཆུང་བ་ལས་ལྷ་ལྔ་དང་བདག་མེད་མ་གསན། བར་ཕུ་བ་བློ་གྲོས་སེང་གེ་ལས་བྲམ་ཟེ་ཆེན་པོ་ནས། གྲུད་ཤུལ་པའི་བར་དུ་བརྒྱུད་པའི་དོ་ཧ་དང༌། ཨ་མ་ན་སེའི་ཆོས་སྐོར་རྣམས་ཞུས་ནས་ལེགས་པར་བསླབས། ཉེར་དགུ་ཆུ་ཕོ་རྟའི་ལོར་ཕག་མོ་གྲུར་བྱོན། མང་སྐོར་གཅིག་གི་གྲལ་དུ་བདེ་གཤེགས་རིན་པོ་ཆེ་དང་མཇལ་བའི་ཚེ། ཐུན་མོང་མ་ཡིན་པའི་མོས་གུས་ཆེན་པོ་སྐྱེས། ཐུགས་ཀྱི་སྲས་དམ་པར་བཟུང༌། ཁོ་བོ་མར་ངོ་མཚམས་དགོས། གྲོལ་ཙ་ན་སྟོན་པའི་ཆོས་དང་བགྲོ་གླེང་བྱ་གསུངས་ནས་མཚམས་མཛད། ཡར་ཚེས་ལ་སྤྱན་སྔར་མཇལ། ཇ་ཕུར་གནང་ནས་མཎྜལ་དང་ཡི་གེ་བརྒྱ་པ་སྔོན་དུ་འགྲོ་དགོས་པ་ཡིན་ཏེ་རྣམ་པའི་དོད་བྱ་གསུང་ནས་ཏིང་ངེ་འཛིན་གྱི་དབང་བསྐུར་གཅིག་གནང༌། དེ་ནས་བླ་མའི་རྣལ་འབྱོར་གནང་ནས་སྒོམ་པས་སྣང་བ་ཐམས་ཅད་བན་བུན་དུ་སོང་བའི་ཉམས་བྱུང༌། ཁྲིད་དང་ཆོས་གསན་ཞིང་སྒོམ་པའི་ཚེ། ཉིན་གཅིག་དྲོ་རན་དགོངས་ནས་སྐུ་རག་ཚུར་བླངས་ཙམ་ན། དབུ་མའི་ལྟ་བ་ཐུགས་ལ་འཁྲུངས། ཞག་འགའ་བརྟག་དཔྱད་མཛད་ནས། སྤྱན་སྔར་ཞུས་ཙ་ན་ཁམས་པ་སྟོན་པའི་དགེ་སྦྱོར་བཟང་གསུང་ནས་དགྱེས། ཆོས་སྐུ་དང་རྩེ་མོ་གཉིས་ཀྱང་བླངས་ནས་སྟབས་སུ་ཁྲིད་ཞུས་པས་ཉམས་རྟོགས་ཁྱད་པར་ཅན་རྒྱུད་ལ་སྐྱེས་ཏེ་ཐམས་ཅད་སོས་སུ་ཐག་ཆོད་ནས་མོས་གུས་གཅིག་པུས་ཆོག་དགོང་སྟེ་སྔར་གསན་པའི་དཔེ་རྣམས་རིན་པོ་ཆེ་ལ་ཕུལ་ཙ་ན་ཐང་གཅིག་བླངས་ནས་ཇི་ལྟར་བཤད་པ་བཞིན་སེམས་ཅན་གྱི་དོན་གྱིས་གསུངས་ཏེ་ཐུགས་ལ་ཆེར་བཏགས། གྲོགས་འགའ་ཕྲག་དོག་སྐྱེས་པའི་ཚེ། ཚོགས་པ་གཅིག་ཏུ་ཁོ་བོའི་བསྟོད་པ་གཅིག་བྲིས་གསུང་པ་དང༌། སེམས་ཉིད་སྐྱེ་མེད་མ་མཛད། ཡང་རེས་གཅིག་བདེ་གཤེགས་ཀྱིས་ཉེ་གནས་ལ་བླ་དབྱེ་ནང་སུ་སྣང་གསུངས། ཡེ་ཤེས་བརྩེགས་གདའ་ཞུས་ཙ་ན། སྦ་དབྱིག་བསྐུལ་ནས་འདི་ཡི་སྣེ་བཟུང་ལ་ཁྲིད་ཤོག་གསུངས། སྤྱན་སྔར་བྱོན་པ་དང༌། སྦ་བེར་ཐུགས་ཀར་གཏད་ནས་རྟེན་འབྲེལ་གཅིག་མཛད། རྒྱུན་དུ་གསུང་ཆུང་ངུ་གྱིས་ལ་ཨ་སྒྲོངས། ཟླ་འོད་གཞོན་ནུ། རིགས་གསུམ་མགོན་པོ། ཁྱོད་དང་ཁོ་བོ་རྣམས་ནི་སྲིད་པ་ཐ་མ་བའི་བྱང་ཆུབ་སེམས་དཔའ་ཡིན། ཁྱོད་ཀྱིས་སེམས་ཅན་ལ་ཕན་ཐོགས་པར་འོང༌། ཞེས་རྟེན་འབྲེལ་ལུང་སྟོན་མཛད། ཆོས་ཀྱི་རྩ་བ་རང་སེམས་གཉུག་མར་བསྟན། ཐབས་མཆོག་བླ་མ་དམ་པའི་མོས་གུས་དང༌། གྲོགས་ཀྱི་མཆོག་ནི་སྙིང་རྗེ་བྱང་ཆུབ་སེམས། དེ་གསུམ་འཛོམས་པ་ཐེག་ཆེན་ལམ་གྱི་མཆོག ཚང་ལ་མ་ནོར་བ་ཡིན། ཁོ་བོས་དགུན་དཀར་ཡ་གཅིག་ཁམས་སུ་གཏོར་བ་རྨིས་པས། ཁྱེད་ཁམས་སུ་བཞུད་ལ། ལུང་བསྟན་པ་བཞིན། ལྕི་ཟླའི་བར་སྒང་བྲག་དཀར་པོ་སེངྒེ་གངས་སུ་བསྩལ་བ་ལྟ་བུའི་ཞོལ་དུ་ཕྱག་ཕེབས་དང་སེམས་ཅན་མང་པོའི་དོན་འབྱུང༌། སྒོམ་སྐྱོན་ཅན་གཅིག་ལ་ཕན་ཐོགས། རྐྱེན་གཅིག་ལ་བརྟེན་ཏེ་དགེ་སྦྱོར་ལ་བོགས་འབྱུང༌། དགོན་གྱི་རི་རྩེ་ནས་ཤར་ཕྱོགས་སུ་གཟིགས་དང༌། ཁ་བ་མི་ཆག་པའི་སར་ཁོ་བོའི་སྐྱེ་བ་བདུན་པ། སྤྲེའུ་དགེ་བསྙེན་གཅིག་དང་སྐྱེ་བ་བཞེས་པའི་གདུང་རྟེན་ཡོད། ཁྱོད་ཀྱིས་ལོང་གསུངས་ནས་རྗེས་སུ་གནང་བ་ཐོབ། སྤྱིར་ལོ་ངོ་བདུན་བསྟེན་པའི་ཡུན་ལ། ཆོས་ཁྲིད་རྣམས་རྫོགས་པར་ཐོབ། ཁམས་སུ་བྱོན་ཁར་བླ་མ་ལ། །བདག་དུས་དང་རྣམ་པ་ཐམས་ཅད་དུ། །བླ་མའི་སྣང་བས་སྐྱོབ་པ་དང༌། །སྟོང་པ་སྙིང་རྗེའི་ཏིང་འཛིན་དང༌། །སྐད་ཅིག་ཙམ་ཡང་མི་འབྲལ་བར། །བླ་མས་བྱིན་གྱིས་བརླབ་ཏུ་གསོལ། །སྒྱུ་མ་གཟུགས་ཀྱི་ཕུང་པོ་ལ། །འཛིན་པ་ནང་ནས་གྲོལ་བ་དང༌། །སྒྲོ་མདོགས་སེམས་སུ་ཆོད་པ་དང༌། །ཅི་བྱེད་ཆོས་སུ་འགྲོ་བ་དང༌། །འགྲོ་དོན་རྒྱུན་པར་འབྱུང་བ་ཡི། །དོན་དང་ལྡན་པར་མཛད་དུ་གསོལ། །ཞེས་གསོལ་འདེབས་དང་སྨོན་ལམ་མང་དུ་མཛད། བླ་མས་ཀྱང་ཁོ་བོའི་གྲྭ་ས་ཕྱེད་སོང་བ་ཡིན་པས་ཁོ་བོས་ཀྱང་མིག་གིས་སྐྱེལ་མ་བྱེད་ཐམས་ཅད་ཀྱིས་སྐྱེལ་མ་གྱིས་གསུང་ནས་སྟག་ལུང་ཐང་པ་སོགས་གྲོགས་མཆེད་རྣམས་ཀྱིས་ཕྱག་འཚལ་སྣང་བར་བསྐྱལ། ན་བཟའ་རྣམས་བརྩེགས་ནས་བཞུགས་སུ་གསོལ། ཐམས་ཅད་ཀྱིས་ཆོས་འབྲེལ་ཞུས། ཆོས་དང་མཐུན་པའི་ཕྱི་ཕྱག་མཛད། དགུང་ལོ་སོ་ལྔ་ས་ཕོ་བྱི་བའི་ལོར་ཁམས་སུ་བྱོན། ལྕིའི་མཁན་གནས་རྩ་མདར་ཕེབས་ནས་དབུ་མ་བཤད་པར་དགོངས་ཙ་ན། གཉེར་པས་མར་ཞིག་ཕུལ་ནས་བཞུགས་ན་ཇ་ཡབ། བཞུད་ན་གྲོ་མིག་གྱིས་ཟེར་བ་དང༌། དེར་མ་བཞུགས་ནས་ཝ་ཏིར་བྱོན། མ་ཡོ་ཨ་ཀླུས་ཡོན་བདག་བྱས། དེར་བླ་འོད་གསལ་མཚམས་དུ་ཡོད་པར། །དབལ་ལྗངས་སྤངས་དཀར་གྱི་གོང་བ་རུ། །བུ་སྙིང་རུས་ཅན་ཞིག་སྟོང་འདུག་བྱས། །ཞེས་ཕྱག་བྲིས་གནང་སྟེ་སྒོམ་ཚན་གྱི་གེགས་བསལ། དབང་ཁྲིད་མན་ངག་གནང་ནས་དགེ་སྦྱོར་ལ་ཕན་ཐོགས་པར་མཛད། དེ་ནས་ཆམ་ཏིར་བྱོན་ནས་ལོ་འདི་ལ་བདེ་གཤེགས་ཕག་མོ་གྲུ་པ་སྐུ་གཤེགས་ལོ་གཅིག་བཞུགས། དེ་ནས་ཤག་རྒྱལ་དང་དཔོན་སློབ་གསུམ་ཡེལ་ཕུག་གཟིགས་སུ་བྱོན་པའི་རྨི་ལམ་དུ་མེ་ཏོག་སེར་ཆེན་བཀྲ་ཆ་ལེ་བ་གཟིགས་ནས། དགུང་ལོ་སོ་བརྒྱད་ལྕགས་མོ་ཡོས་༡༡༧༡ ལོར་ཡེལ་པ་བཀའ་བརྒྱུད་ཀྱི་གདན་ས་ཐོག་མ་ཤར་ཡེལ་ཕུག་མདོ་སྔགས་དར་རྒྱས་གླིང་ཕྱག་བཏབ། དེའི་ས་བརྟགས་ནི་མདུན་དུ་དྲིལ་ཞལ་རྒྱབ་ཏུ་ཕག་ཞལ། གཡོན་དུ་དུང་ཞལ་བྲག་ལ་ཡོད་པར་གྲགས། བླ་མས་ལུང་བསྟན་བཞིན་འཛམ་རོ་ལས་སྤྲེའུ་རུས་བུབ་གཅིག་རྙེད། གདན་དྲངས་ཏེ་ཐུགས་དམ་གྱི་དངུལ་སྐུ་རྣམ་གཉིས་སོགས་ཀྱི་ནང་ཞུགས་མཛད། སློབ་དཔོན་ཆེན་པོ་པདྨ་འབྱུང་གནས་ཀྱིས་ལུང་བསྟན། མཆོག་གླིང་གཏེར་མ། མི་འགྱུར་རྡོ་རྗེའི་སྒྲ་དབྱངས་ལས། བོད་ཀྱི་མདོ་ཁམས་ལྷོ་ཞེས་བྱ་བ་རུ༔ སྤྲུལ་པའི་གནས་མཆོག་ནམ་མཁའ་མཛོད་ཅེས་བྱ༔ བྲག་རི་ཁྲ་བོ་གཡུ་འབྲུག་གནམ་འགྲོ་འདྲ༔ སྐལ་བཟང་སངས་རྒྱས་སྟོང་རྩ་རང་བྱོན་ཡོད༔ མཐའ་གྲུའི་ནོར་སྣ་བརྒྱ་དང་རྩ་བརྒྱད་སྦས༔ གསང་བའི་ཕུག་པ་མདའ་རྒྱང་གང་ཙམ་ཡོད༔ དེ་རུ་པདྨ་བདག་གིས་ལོ་བདུན་བསྒྲུབ༔ གསུང་གི་གཏེར་ལྔ་ཡོན་ཏན་གཏེར་ལྔ་སྦས༔ ཡུལ་གྱི་ཆགས་ཚུལ་དགའ་འཁྱིལ་ལྟ་བུ་ལ༔ དབུས་ཀྱི་ཆ་ལ་རྫུ་འཕྲུལ་ཞབས་རྗེས་ཡོད༔ གཡོན་གྱི་རི་ནི་དུང་སེང་འགྱིང་བ་འདྲ༔ དེ་རུ་གཉག་བན་སྤྲུལ་པ་ཡེ་ཤེས་འབྱུང༔ ཞེས་རྡོ་རྗེའི་གསུང་གིས་གནས་དང་གང་ཟག་གསལ་བར་ལུང་བསྟན་པ་བཞིན་འགྲོ་དོན་ལྷུན་གྲུབ་ཏུ་བྱུང༌། གཙུག་ལག་ཁང་དང་སྐུ་གསུང་ཐུགས་རྟེན་མང་དུ་བཞེངས། དགེ་འདུན་ཆིག་ཁྲི་ཙམ་ཚོགས་ནས་སངས་རྒྱས་ཀྱི་བསྟན་པ་དར་བར་མཛད། སྒོམ་ཕུག་དཔག་ཏུ་མེད་པ་བྱུང༌། གསང་གཉའ་དིག་གོང་ཁ་ན། རུ་བ་གཅིག་ལ་ཇག་པ་ཕོག་པའི་སར་བྱོན་པས། བུ་མེད་སྦྲུམ་མ་གཅིག་གི་ལྟོ་བ་ལ་གྲི་ཕོག་ནས་ཤི་བའི་རོའི་སྟེང་ན་བུ་འཕགས་པ་གཟིགས་ནས། སྙིང་རྗེ་ཚད་མེད་པ་གཅིག་སྐྱེས། དེ་ལ་བརྟེན་ནས་སྔར་དང་མི་འདྲ་བའི་རྟོགས་པ་ནམ་མཁའ་ལྟ་བུ། གནས་ལུགས་ཇི་ལྟ་བ་བཞིན་མངོན་སུམ་དུ་གཟིགས། སྔོན་གྱི་ལུང་བསྟན་ཡང་དྲན་ནས། བླ་མ་ལ་ཡང་གདུངས་ཤུགས་ཐུན་མོང་མ་ཡིན་པ་སྐྱེས། དེའི་ཚེ་བླ་མའི་གསོལ་འདེབས་གཉའ་དིག་མ་བྲིས། བླ་མ་གནས་ནང་པ་དང་ཞལ་འཛོམས་པའི་ཚེ། ཐུགས་རྗེ་ཆེན་པོ་ཡིན་པ་ཞལ་གྱིས་བཞེས། ཕར་ཡང་རྣམ་པར་སྣང་མཛད་དུ་གཟིགས་གསུངས་ནས་ཕན་ཚུན་ཞེ་ས་དང་ཕྱག་མཛད། ཉིན་གཅིག་ནམ་མཁར་བྱ་རྒོད་ལ་གཟིགས་ཤིང༌། དེ་རིང་སྐྱེས་བུ་ལས་ཅན་དོན་གྲུབ་པ་ཡིན་གསུངས་པ་དང༌། ལྡོང་འཛོང་བ་རྩེ་མོ་ལ་ཡོན་ཏན་སྐྱེས་པ་དུས་མཉམ།བགྲངས་བྱ་བཅོ་བརྒྱད་ལ་ཡེལ་ཕུག་གི་ཚོགས་པ་བསྐྱངས། དེ་ནས་ཡོན་བདག་འབྲུག་འབུམ་རག་ཤི་ཁ་འཛོང་གིས་གདན་དྲངས་ནས་མདོ་མང་དང་གནས་གཞི་སོགས་བརྒྱ་འབུལ་མང་དུ་བྱས། དགོན་པ་ཕུལ་བ་ཡང་བཞེས་ནས་དགུང་ལོ་ང་ལྔ་ས་ཕོ་སྤྲེལ་༡༡༨༨ ལོར་བྱང་རྟ་རྣ་དགོན་བཏབ། དེ་ཡི་ས་རྟགས་རྒྱལ་སྲིད་རིན་པོ་ཆེ་སྣ་བདུན་དང་ལྡན་ཞེས་གྲགས། དེར་ཡང་དགེ་འདུན་སྒྲུབ་པ་པོ་མང་དུ་ཚོགས། ཆོས་རྗེ་སྨར་པས་གདན་དྲངས་ནས་ཤོ་དགོན་དུ་བྱོན། གྲོགས་མཆེད་ཆོས་དང་མཐུན་པའི་གསུང་གླེང༌། འཇིག་རྟེན་དང་མཐུན་པའི་སྐྱེས་ཆེན་པོ་དང་བསྙེན་བཀུར་བརྗེ་རེས་མཛད། དེ་ནས་གླིང་ཡུལ་དུ་གདན་འདྲེན་ཞུས། གླིང་རྒྱལ་བློན་རྣམས་ཀྱི་དབུ་བླར་བཀུར་ཏེ་ཟབ་རྒྱས་ཆོས་ཀྱི་འཁོར་ལོ་མང་དུ་བསྐོར། གླིང་གི་ཕ་ཆོས་ཕ་ཟོག་གོ་མཚོན་སོགས་རྒྱལ་ཁབ་མང་པོའི་ལས་ཟོག་དང་གཏེར་ཟོག་རྣམས་ཕུལ་བ་བཞེས་ཏེ། སྲུང་མ་རྣམས་ཀྱིས་རྫུ་འཕྲུལ་གྱིས་རྟ་རྣར་གདན་དྲངས། གླིང་རྗེ་དང་དཔའ་བཏུལ་སུམ་ཅུའི་གདུང་འབུམ་ཡང་རྟ་རྣར་བཞེངས། བྱང་འོད་དང་སེང་འབུམ་གཉིས་ཀྱིས་ཡོན་བདག་བྱས་ནས་དགུང་ལོ་ང་དགུ་ཆུ་ཕོ་བྱི་བའི་༡༡༩༢ ལོར་ལྷོ་སྟོད་འཇང་གི་དགོན་པ་རྡོ་རྫོང་བཏབ།དེར་ཡང་དགེ་འདུན་མང་དུ་འདུས་ནས་བྲང་ཁང་བྱས། དགུང་ལོ་དྲུག་བཅུ་ཆུ་གླང་༡༡༩༣ལོར་ནུབ་དགོན་ལུང་ཕྱག་བཏབ། དེར་ཡང་དགེ་འདུན་སྒྲུབ་པ་པོ་མང་དུ་ཚོགས། ལྕི་ཟླ་རུ་གསུམ་མུན་པའི་སྨག་རུམ་འདྲ་བ་ལ། སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུ་ལ་བཀའ་བརྒྱུད་ཀྱི་འཕྲིན་ལས་ཕྱོགས་ཀུན་ཏུ་འོད་ཟེར་གྱིས་ཁྱབ་པ་བཞིན། ཆེས་ཆེར་གསལ་བར་མཛད། གླིང་གི་དབུ་བླ་ཆོས་རྗེ་སངས་རྒྱས་ཡེལ་པ་ཞེས་ལྷ་མི་ཀུན་གྱིས་སྔགས་བརྗོད་ཀྱི་མེ་ཏོག་ལན་བརྒྱར་འཐོར། གདན་ས་ཆེན་པོ་ཤར་ཡེལ་ཕུག ལྷོ་རྡོ་རྫོང༌། ནུབ་དགོན་ལུང༌། བྱང་རྟ་རྣ་སྟེ། གདན་ས་བཞི་རུ་ལོ་ཉེར་བཞི་བཞུགས་རིང༌། མགུར་གསོལ་འདེབས་བསྟན་བཅོས་ཀྱང་མང་དུ་མཛད་ཅིང༌། ཆོས་ཀྱིས་བསྐྱངས་པའི་རྟོགས་ལྡན་གྱི་སྐྱེས་བུ་གྲངས་ཅན་བྱུང་བའི་ནང་ནས་ཁྱད་པར་དུ་འཕགས་པ་ནི། འབག་རྩེ་མོ་བ་ནི་གྲོགས་མཆེད་དང་སློབ་མའི་ཆེ་ཤོས། མཁན་ཆེན་ཕུ་པ། བླ་འོད་གསལ་པ། ཁ་ཐར་ཡང་དགོན་པ། ལྡོང་རྫོང་བ་རྩེ་མོ། གསོལ་ཇ་བ་སྤང་ཁྱིམ་སོགས་གཞན་དོན་ནུས་པ་མང་དུ་བྱོན་ཅིང༌། སློབ་མ་རྣམས་ཀྱིས་ཡི་དམ་གྱི་ལྷར་མཐོང་བ་མངོན་ཤེས་མངའ་བ། རྫུ་འཕྲུལ་བསྟན་པ་སོགས་ནི་བརྗོད་པར་མི་ལང་ངོ༌། སྔོན་བདེ་གཤེགས་རིན་པོ་ཆེའི་དྲུང་དུ་སངས་རྒྱས་ཀྱི་བསྟན་པ་ཡུན་ཇི་ཙམ་གནས་ཞུས་པ་ལ། ཡོན་ཏན་མེད་པ་གཅིག་ལ་ཡོན་ཏན་མེད་པ་དུ་མས་བསྐོར་ནས་བྱུང་ཙ་ན་ཉམ་དམའ། ད་ལོ་ཉི་ཤུ་རྩ་ལྔ་ནས་ཉམས་རྟོགས་ཀྱི་བརྒྱུད་པ་འཆད་དགོས་ཡོད་གསུངས་པའི་སྐོར་ལ། སློབ་མ་ཆེ་ཤོས་མང་དུ་འདས། ཉིད་ཀྱང་སྐུ་ཚེ་དེའི་མཛད་པ་མཐར་ཕྱིན་ནས་དགོང་ལོ་དྲུག་བཅུ་རྩ་གཅིག་ཤིང་ཕོ་སྟག་༡༡༩༤ ལོའི་རྒྱལ་ཟླའི་ཚེས་བརྒྱད་ལ་གསེར་རིས་ཀྱི་ལྟག་མདོར་བསྙུང་བའི་ཚུལ་བསྟན། མཆུ་ཟླའི་ཚེས་བརྒྱད་ལ་བདོག་པ་ཐམས་སྤོང་ཐག་མཛད། ཚེས་བཅོ་ལྔ་ལ་སློབ་རིས་ཐམས་ཅད་ལ་ཞལ་བསྟན་ནས་འཆི་བ་མི་རྟག་པ་དང༌། འཁོར་བའི་ཉེས་དམིགས་སྒོམས། བྱམས་སྙིང་རྗེ་དང་སྒྲུབ་པ་ལ་ནན་ཏན་གྱིས། བླ་མའི་མོས་གུས་དང་སྟོང་ཉིད་སྙིང་རྗེ་དང་དུས་ཐམས་ཅད་དུ་མ་བྲལ་བར་གྱིས་ཤིག་གསུངས་ནས། བཅོ་བརྒྱད་ལ་གཞན་སྣང་གཟུགས་སྐུའི་བཀོད་པ་བསྡུ་བའི་ཚུལ་བསྟན། མེ་ཏོག་དཀར་པོ་ནམ་མཁའ་ནས་ཆར་བབས་པ་ཀུན་གྱིས་མཐོང༌། སྐུ་གདུང་ལ་ཡུན་རིང་པོའི་བར་དུ་མཆོད་པ་བྱས། སྐུ་གདུང་གདན་ས་རྣམས་སུ་གདན་གར་འདྲེན་ཞལ་མ་འཆམས་པ་ལ། ཡོན་བདག་རག་ཤི་སྟོབས་ཆེ་བས་རྟ་རྣར་གདན་དྲངས། ལམ་དུ་ཡང་མེ་ཏོག་གི་ཆར་འཇའ་འོད་རྣམ་པ་རིགས་མི་གཅིག་པ་དུ་མ་དང༌། རོལ་མོའི་སྒྲ་དང་དྲི་བཟང་གིས་ཁྱབ། བར་སྣང་དུ་ལྷ་ཡི་བཀོད་པ་དུ་མ་དང༌། ས་གཞི་ལ་དགེ་འདུན་དང་སྐྱེ་བོའི་ཚོགས་ཀྱིས་མཆོད་པའི་བྱེ་བྲག་བསམ་གྱིས་མི་ཁྱབ་པས་ས་དང་བར་སྣང་ཐམས་ཅད་ཁྱབ་པར་བྱས་ནས་བླ་དབྱེའི་དབུས་སུ་བསྲེག་ཁང་གི་སྦུབས་སུ་ཞུགས་ལ་བཞེས་པའི་ཚེ། ཐུགས་ལྗགས་སྤྱན་གསུམ་དང༌། གདུང་རུས་ལ་མ་ཎི་རང་བྱོན་དང༌། རིང་བསྲེལ་གྱི་ཕུང་པོར་གྱུར། གདན་ས་རྣམས་ཀྱིས་གཙོས་དགེ་འདུན་ཡོན་བདག་དང་བཅས་པས་སོ་སོར་མཆོད་པའི་རྟེན་དུ་བགོས་ནས་གདན་དྲངས། སྔོན་རིན་པོ་ཆེ་ཉིད་ཀྱིས་ཡེལ་ཕུག་གི་ས་ལ་ཕྱག་འཁར་སྦ་དབྱིག་གཏུག་གཏུག་མཛད་ནས། ནམ་ཞིག་འདི་ན་གཅིག ཕྱིས་སྐུ་འབུམ་འབབ་པ་ཡིན་གསུངས་པ་ལ་བརྟེན་ནས་ཡེལ་ཕུག་ཏུ་སྐུ་འབུམ་དང་གཙུག་ལག་ཁང་དུ་སྐུ་འདྲ་བཞེངས། ལོ་དྲུག་སོང་བའི་ས་མོ་ལུག་ལ་རྟ་རྣར་སྐུ་འབུམ་བརྩེགས་པ་དེ་གཉིས་ཀྱི་རབ་གནས་ལ་གྲུབ་ཐོབ་ཉག་སེ་དང་མཁན་ལྗོ་བཞི་འགོ་བ་གདན་དྲངས། གྲུབ་ཐོབ་པའི་ཞལ་ནས། གྲོགས་པོའི་སྐུ་འབུམ་ལ་བྱ་ནག་མི་འབབ་པ་བྱའོ་གསུངས་ཏེ་རབ་གནས་མཛད་པས་བཀྲ་ཤིས་ཤིང་བྱིན་རླབས་ཆེ་བར་བྱུང༌ ། ལྡོང་འཛོང་དང་གནས་ཆམ་འདིར་ཡང་སྐུ་འབུམ་བརྩེགས། གསོལ་ཇ་བ་སྤང་ཁྱིམ་གྱིས་རྟ་རྣའི་གཟིམ་ཁང་དུ་རང་ཉིད་ཀྱིས་གསོལ་ཇ་ཞུ་བའི་ཚུལ་གྱི་སྐུ་འདྲ་བཞེངས་པས། གསུང་ལན་མང་བྱོན་པ་དང་མཇལ་སྣང་ཐ་དད་དུ་སྣང་བའི་བྱིན་རླབས་དང་ཐུགས་རྗེ་ཤིན་ཏུ་ཆེ་བ། ཕྱི་ལོ་༡༩༥༨ ལོ་བར་བཞུགས་པ་ནི་ད་ལྟའི་རྒན་རབས་རྣམས་ཀྱི་ངག་རྒྱུན་ལ་མངོན་གསུམ་འདྲེན་བྱེད་ཀྱི་ཡུལ་དུ་གྱུར་ཚུལ་བཤད་རྒྱུ་ཡོད། ཆོས་བརྒྱུད་དང་སློབ་བརྒྱུད་ནི་ད་ལྟ་ཡང་རྒྱལ་ཕྱི་ནང་ཀུན་དུ་དར་རྒྱས་སུ་གནས་ལ། གདན་ས་རྣམས་དུས་དབང་གིས་སྤྱི་མཚུངས་བཞིན་ཉམས་ཆགས་བྱུང་བ་རྣམས་ཉམས་པ་སླར་གསོ་བྱས་དང་བྱེད་བཞིན་བྱེད་མུས་སུ་ཡོད། །མར་པའི་ཞལ་གསུངས་མཁའ་འགྲོའི་དགོང་པའི་བཅུད། །ཐབ་གྲོལ་འགྲོ་བའི་དཔལ་དུ་ཤར་བ་ལས། །སྙན་བརྒྱུད་ཡེལ་པའི་རིང་ལུགས་ཁྱད་པར་ཆོས། །མངོན་སུམ་སྤྱོད་པའི་སྐལ་བཟང་ད་དུང་ཡོད། །གླིང་གི་ཕ་ཆོས་དགྲ་བླའི་གོ་མཚོན་རིགས། །འཛམ་གླིང་ཁྱད་འཕགས་བརྟེན་མཆོག་ངོ་མཚར་དང༌། །མཁས་བཙུན་གྲུབ་པ་ཐུབ་བསྟན་མཛེས་པའི་རྒྱན། །སྔོན་བཞིན་ཡང་དར་དུས་འདིར་རྒྱས་གྱུར་ཅིག། །། ཅེས་ལྷོ་རུང་ཆོས་འབྱུང་ནང་བླ་མ་ཡེལ་པ་དང་མཁན་ཆེན་ཕུ་པ་གཉིས་ཀའི་རྣམ་ཐར་བྲག་པ་འོད་ཟེར་གྱིས་མཛད་པ་ལས་ཟུར་བཏུས་བཞུགས་པ་གཞི་བཞགས་སུ་ཡེལ་པ་བ་དགའ་རྒྱལ་གྱིས་གདན་ས་ཆེན་པོ་དཔལ་སྤུངས་ཤེས་རབ་གླིང་ནས་ཕྱི་ལོ་༢༠༠༥ ལོར་བྲིས་པ་དགེའོ།། །།





༈ ཡེལ་པའི་སློབ་ཆེན་སྐོར་ནི།


			བླ་འོད་གསལ། སངས་རྒྱས་ཡེལ་པའི་ཐུགས་སྲས་གཙོ་བོ་ཞིག་སྟེ། ལྕི་འགྲམས་བན་རུ་ལ་སྐུ་འཁྲུངས། དགུང་གྲངས་ཞེ་གཉིས་ཐོག་ཡེལ་པའི་ཆོས་གྲྭར་ཞུགས། ཕྱིས་དབའ་ལྗང་སྤང་དཀར་པདྨོའི་ཆོས་གླིང་ཕྱག་བཏབ་པ་དང་། ཡེལ་ཕུག་རྟ་རྣ་གསུམ་ཀའི་གདན་ས་བསྐྱངས་བ་དང་ཁྱད་པར་རྟ་རྣའི་གདན་ས་ལོ་ཉི་ཤུ་ལ་བསྐྱངས་ཤིང་གཙུག་ལག་ཁང་དང་གདུང་འབུལ་སོགས་ཀྱི་མཐའ་ལེགས་པར་བསྒྲུབས་པ་སོགས་ཕྲིན་ལས་ལ་ཚད་མེད་དོ།། ༈ ཡང་དགོན་པ།

			སངས་རྒྱས་ཡེལ་པའི་ཐུགས་སྲས་བྲམ་ཟེའི་རིགས་ལས་སྐྱེས་པ་ལྕི་འགྲམ་སེང་ལུང་འཛོམ་བུ་ཁར་ཡབ་རྟ་རྣ་ཀ་ལ་བསྟན་སྐྱོང་དང་། ཡུམ་རླངས་གཟའ་ནོར་བུ་ཆོས་སྒྲོན་གཉིས་ཀྱི་སྲས་སུ་སྐུ་འཁྲུངས། ཕྱིས་རྟ་རྣའི་གདན་ས་བསྐྱངས། ༈ མཁན་ཆེན་ཕུ་པ། སངས་རྒྱས་ཡེལ་པའི་ཐུགས་སྲས་མཁས་པའི་རྒྱལ་མཚན་འཛིན་པ་ཞིག་སྟེ། ལྕི་སྟོད་གཡོ་ཀུ་སྟེང་གི་ཆུ་ཕྱིར་ཁར་ཡབ་རླངས་ལྷ་གཟིགས་མགོན་སྐྱེས་དང་། ཡུམ་རག་ཤི་བཟའ་ཁྱི་གུ་ཐར་གཉིས་ཀྱི་སྲས་སུ་རབ་བྱུང་གསུམ་པའི་ཆུ་སྦྲུལ་ལོར་སྐུ་འཁྲུངས། དགུང་ལོ་བརྒྱད་ཐོག་ཡེལ་ཕུག་གི་ཆོས་གྲྭར་ཞུགས། ཕྱིས་ཡེལ་ཕུག་གི་གདན་ས་བསྐྱངས། ༈ ལྡོང་རྫོང་རྩེ་མོ།

			ཡེལ་པའི་ཐུགས་སྲས་ཤིག་སྟེ། མདོ་ཁམས་གཡོར་སྟོད་གསེ་ཐང་དུ་སྐུ་འཁྲུངས། དགུང་གྲངས་བཅུ་བདུན་ཐོག་རྟ་རྣའི་ཆོས་གྲྭར་ཞུགས། ཕྱིས་ལྡོང་རྫོང་དགོན་གྱི་གདན་ས་བསྐྱངས་བས་ཕྲིན་ལས་དར་ཞིག་རྒྱས་པར་བྱུང་།

			༈ གྲགས་པ་འོད་ཟེར། ཡེལ་པའི་ཐུགས་སྲས་མཁས་པའི་རྒྱལ་མཚན་འཛིན་པ་ཞིག་སྟེ། སེང་ལུང་རྡོ་རྒྱུས་མདའ་ལ་རབ་བྱུང་གསུམ་པའི་ཆུ་འབྲུག་ལོར་སྐུ་འཁྲུངས། དགུང་ལོ་བཅུ་དྲུག་ཐོག་རྟ་རྣའི་ཆོས་གྲྭར་ཞུགས། ཕྱིས་ནུབ་དགོན་ལུང་གི་གདན་ས་བསྐྱངས། རྟ་ཕུ་པ་ནི། ཡེལ་པའི་ཐུགས་སྲས་ནང་ནས་མཁན་ཆེན་ཞིག་སྟེ། ཡེལ་པ་རིན་པོ་ཆེ་ཡེལ་ཕུག་ནས་རྟ་རྣར་ཕེབས་པའི་ལམ་ཁ་གསང་གཉའ་དིག་གོང་ཁ་ན། བུད་མེད་སྦྲུམ་མ་ཞིག་ལ་གྲི་ཕོག་སྟེ་ཤི་བའི་རོ་ཡི་ལྟོ་བ་ནས་བུ་འཕག་པ་གཟིགས་ཏེ་སྙིང་རྗེ་ཚད་མེད་པ་ཞིག་སྐྱེས། བུ་ཕྱི་རུ་བཏོན་པས་མ་གྲོང་བར་སོས་པ་རྟ་རྣའི་ཆོས་གྲྭ་རུ་བཙུད། ཕྱིས་རྟ་ཕུ་ཆོས་གྲྭ་བཏབ་པ་སོགས་ཕྲིན་ལས་དར་ཞིང་རྒྱས་པ་བྱུང་། ༈ ཕྱྭ་པ་ཆོས་ཀྱི་སེངྒེ།

			སངས་རྒྱས་ཡེལ་པའི་ཐུགས་སྲས་གཙོ་ཤོས་ཤིག་སྟེ། ལྕི་འགྲམ་གྲུ་ཡ་ལ་སྐུ་འཁྲུངས། སྐུ་ན་ཆུང་ངུའི་དུས་ནས་རྟ་རྣའི་ཆོས་གྲྭར་ཞུགས། ཕྱིས་ལྕིའི་བྲག་ནག་སྨུག་པོ་ལྷ་རི་ཞོལ་དུ་ཀོང་དགོན་ཡངས་པའི་ཆོས་གླིང་ཕྱག་བཏབ། ཡེལ་ལུགས་ཀྱི་འདོན་ཆོག་སོགས་བརྩམས་ཆོས་ཤིན་ཏུ་མང་།

			༈ འབྱོ་ཆོས་སྐུ་རྒྱལ་བ་ཡེ་ཤེས། རྨེ་རྒྱལ་མཐོན་པོའི་འདབས་ཞོལ་དུ། ཡབ་འབྱོ་ནོར་ལྷ་དང་། ཡུམ་དཀར་སྐྱིད་གཉིས་ཀྱི་སྲས་སུ་རབ་བྱུང་གཉིས་པའི་ཆུ་ཁྱི་ལ་སྐུ་འཁྲུངས། དགུངས་གྲངས་བཅུ་དྲུག་ཐོག་ཡེལ་པའི་མདུན་ནས་རབ་ཏུ་བྱུང་། ཕྱིས་དགེ་རྒྱལ་དཔལ་ངེའི་རི་ཁྲོད་བཏབ། ༈ ཁྲོམ་ཚང་རི་ཕུག་པ།

			ཡེལ་པའི་ཐུགས་སྲས་ཏེ་མདོ་ཁམས་སྤྱི་རྒྱུད་དུ་སྐུ་འཁྲུངས། རབ་བྱུང་བཞི་པའི་ཤིང་སྤྲེལ་ལ་བྲག་ནག་གཏུམ་པོ་རྟ་རྫོང་མི་ཤིག་རྡོ་རྗེའི་ཆོས་གླིང་གི་དགོན་པ་ཕྱག་བཏབ། ༈ རྗེ་སྤྱན་སྔ་གྲགས་པ་འབྱུང་གནས། རབ་བྱུང་གསུམ་པ་ཤིང་ལུག་ལོ་དང་། སྤྱི་ལོ་ ༡༡༧༥ ལོར་ཡབ་རླངས་ཀྱི་གདུང་འཛིན་ཡོན་ཆེན་རྒྱལ་བ་སྐྱབས་དང་། ཡུམ་འགྲོ་ལྡོག་བཟའ་ཁུ་བྱུག་སྨན་གཉིས་ཀྱི་སྲས་སུ་རྟ་རྣའི་གནས་ཀྱི་ཉེ་ཞོལ་གཡོ་ཀུ་སྟེང་གི་ཆུ་ཡར་ཁར་སྐུ་འཁྲུངས། རྗེ་འགྲོ་མགོན་སངས་རྒྱས་ཡེལ་པ་གཙུག་གིས་བསྙེན། ཡེལ་པ་རིན་པོ་ཆེས་ཕག་གྲུའི་གདན་ས་བསྐྱོང་བར་དབུས་སུ་བཏང་བས་ཕྲིན་ལས་དར་ཞིང་རྒྱས་པ་བྱུང་། མཐར་དགུང་གྲངས་གྱ་གཅིག་སྟེང་ནས་འདས། ༈ སྤང་ཁྱིམ་བ།

			མཚན་གཞན་གསོལ་ཇ་བ་ཡང་ཟེར། སངས་རྒྱས་ཡེལ་པའི་དངོས་ཀྱི་སློབ་མ་དང་ཉེ་གནས་གཙོ་བོ། ཡེལ་པ་རིན་པོ་ཆེས་ང་མྱ་ངན་ལས་འདས་པའི་འོག་ཏུ་ངའི་སྐུ་བྱོན་ལེགས་ཤིག་བཞེངས་དང་ཞེས་ལུང་བསྟན་པ་ལྟར་སངས་རྒྱས་ཡེལ་པའི་གསུངས་བྱོན་སྐུ་ང་འདྲ་བ་བཞེངས་པས་མཚོན་མཛད་པ་དང་ཕྲིན་ལས་བཟང་བར་བྱུང་།

			༈ ཡེལ་པ་བཀའ་བརྒྱུད་ཀྱི་གདན་སའི་སྐོར།

			ཤར་ཡེལ་ཕུག་དགོན། རྗེ་འགྲོ་བའི་མགོན་པོ་སངས་རྒྱས་ཡེལ་པའི་གདན་ས་ཐོག་མ་སྟེ། སྤྱི་ལོ་༡༡༧༡ ལོ་དང་བོད་རབ་བྱུང་གསུམ་པའི་ལྕག་ཡོས་ལོར་ཁམས་ཡེལ་རྒྱལ་ནམ་མཁའ་མཛོད་དུ་དགོན་པ་བཏབ་པ་ལ་ཤར་ཡེལ་ཕུག་ཟེར། སྒྲུབ་བརྒྱུད་ཡེལ་པ་བཀའ་རྒྱུད་ཀྱི་བསྟན་པའི་ཆུ་མགོ་ཐོག་མར་འདི་ནས་དྲངས། འདིར་དགེ་འདུན་དར་ཞིང་རྒྱས་ཤིང་། ཡེལ་པའི་དངུལ་སྐུ་སྤྲེལ་ཁོག་མ་ཞེས་སྔོན་སངས་རྒྱས་འོད་སྲུང་གི་དུས་སུ་རྗེ་ཕག་མོ་གྲུ་པ་དགེ་བསྙེན་གྱི་རྟེན་ཅན་སྤྲེའུ་ཞིག་གི་སྐྱེ་བ་བཞེས་པའི་རུས་བུབ་འཛམ་རོ་ནས་གདན་དྲངས་པ་ནང་རྟེན་བྱས་པའི་འདྲ་སྐུ་བྱིན་ཅན་སོགས་བཞུགས། ཡེལ་ཕུག་གི་གདན་སར་ཐོག་མར་མཁན་ཆེན་ཕུ་པ། དེ་ནས་ཡོན་བཙུན་དབེན། དེ་ནས་རིམ་པར་སྐ་གནའ་བ། ཇེ་ཁྱིམ་པ། ལྷག་ཝིག་པ། བླ་མ་ཆམ་ལ་བ། རྒྱ་སྟོན་རིན་ཤེ་སོགས་ཀྱིས་རིམ་བཞིན་བསྐྱངས། ཡེལ་ཕུག་བཀའ་བརྒྱུད་སྨོན་ལམ་ཞེས་བོད་ཟླ་དང་པོ་ཆོ་འཕྲུལ་ཟླ་བའི་ནང་དུ་ཁམས་ཕྱོགས་ཀྱི་བླ་གྲྭ་ལྷན་དུ་འཛོམ་ནས་སྨོན་ལམ་ཆེན་མོ་འཚོགས་ཏེ་དེ་ཡི་གཏོང་སྒོ་སྦྱིན་བདག་ནང་ཆེན་རྒྱལ་པོས་མཛད་སྲོལ་ཡོད། གནས་ཡུལ་མཚོ་སྔོན་ཞིང་ཆེན་ཡུལ་ཤུལ་ཁུལ་ནང་ཆེན་རྫོང་ལྕི་ཆུའི་ས་ཆར་ཡོད། ༈ བྱང་རྟ་རྣ་དགོན། རྗེ་འགྲོ་བའི་མགོན་པོ་སངས་རྒྱས་ཡེལ་པའི་གདན་ས་གཉིས་པ་སྟེ། སྤྱི་ལོ་༡༡༨༨ དང་བོད་རབ་བྱུང་གསུམ་པའི་ས་སྤྲེལ་ལོར་ཡོན་བདག་རག་ཤི་ཁམས་འཛོང་གིས་གདན་དྲངས་ནས་མདོ་མང་དང་གནས་གཞི་སོགས་ཕུལ་བ་ལ་བརྟེན་ནས་ཕྱག་བཏབ། བུ་སློབ་ནམ་མཁའི་སྐར་ཚོགས་བཞིན་དུ་འདུས་ཏེ་ཡེལ་པ་བཀའ་རྒྱུད་ཀྱི་བསྟན་པ་དར་ཞིང་རྒྱས་པར་བྱུང་། གླིང་རྗེ་གེ་སར་རྒྱལ་པོས་གཙོས་དཔའ་བརྟུལ་སུམ་ཅུའི་གོ་མཚོན་སོགས་གླིང་གི་ཕ་ནོར་ཡོངས་རྫོགས་བཞུགས་སའི་བང་མཛོད་ལྟ་བུ་ཡིན། གནས་ཡུལ་མཚོ་སྔོན་ཞིང་ཆེན་ཡུལ་ཤུལ་ཁུལ་ནང་ཆེན་རྫོང་ལྕི་ཉིན་སྲིབ་ཀྱི་ས་ཆར་ཡོད།

			༈ ལྷོ་ལྡོང་རྫོང་དགོན་པ། རྗེ་སངས་རྒྱས་ཡེལ་པས་སྤྱི་ལོ་༡༡༩༢ དང་། བོད་ཆུ་བྱི་ལོར་བྱང་འོད་དང་སེང་འབུམ་གཉིས་ཀྱིས་ཡོན་བདག་བྱས་ཏེ་བཏབ་པའི་གདན་ས་གསུམ་པ་ཡིན། དེར་ཡང་དགེ་འདུན་མང་པོ་འདུས་ཤིང་ཡེལ་པ་བཀའ་བརྒྱུད་ཀྱི་བསྟན་པ་དར་བར་མཛད། གནས་ཡུལ་བོད་ལྗོངས་ཆབ་མདོ་ཁུལ་སྟེང་ཆེན་རྫོང་གསེར་ཚའི་ས་ཆར་ཡོད།

			༈ ནུབ་དགོན་ལུང་དགོན་པ། རྗེ་སངས་རྒྱས་ཡེལ་པས་སྤྱི་ལོ་༡༡༩༣ དང་བོད་ཆུ་གླང་ལོར་ཕྱག་བཏབ་པའི་གདན་ས་བཞི་པ་སྟེ། ཆེས་སྐུ་ཚེའི་འཇུག་ལ་བཏབ་པའི་དགོན་པ་ཞིག་ཡིན། གནས་ཡུལ་མཚོ་སྔོན་ཡུལ་ཤུལ་ནང་ཆེན་རྫོང་ཀ་གཞུང་ཤོག་ཀའི་རྨེ་གཡོན་གཞུང་ལ་ཡོད།

			༈ དགེ་དགོན་བཀྲ་ཤིས་ཆོས་གླིང་།

			རྟ་རྣའི་དགེ་དགོན་ཏེ་ཡེལ་པ་བཀའ་རྒྱུད་ཀྱི་ཆོས་རྒྱུད་འཛིན་པའི་ཆོས་སྡེ་ཞིག་ཡིན། རབ་བྱུང་བཅུ་གཅིག་པའི་སྔོན་ནས་ཀྱང་དགེ་མའི་ཆོས་སྡེ་འདི་རྟ་རྣ་དགོན་གྱི་གཡོན་ཕྱོགས་དགེ་དགོན་ཤོག་ཏུ་ད་ལྟ་ཡང་ཁང་ཤུལ་ཡོད་པའི་ས་དེར་ཆགས། དེ་ནས་མངྒ་ལཀྵའི་སྐུ་དུས་སུ་ཇོ་མོ་བཞི་ཙམ་མ་གཏོག་འདུག་མི་ཆོག་པར་གྱུར་ཏེ་ཡུན་རིང་པོར་ཤིན་ཏུ་ཉག་ཕྲ་བར་གྱུར། དེ་ལྟ་ན་ཡང་ད་ལྟ་ཕོམ་ཉེ་དུང་དཀར་དུ་སྤོས་ཏེ་ཡེལ་པ་བཀའ་རྒྱུད་ཀྱི་ཆོས་རྒྱུད་གཙང་མ་འཛིན་བཞིན་མཆིས། གནས་ཡུལ་རྟ་རྣ་དགོན་གྱི་གཡོན་ཕྱོགས་སུ་ལེ་བར་གཉིས་ཙམ་གྱི་ས་ཆར་ཡོད།

			༈ རྫོགས་ལྕམ་དགོན། རབ་བྱུང་བཅུ་གསུམ་པ་ཤིང་ཕོ་སྟག་དང་། སྤྱི་ལོ ༡༧༩༤ ལོར་ལྷའུ་བསོད་ནམས་དབང་ཕྱུག་གིས་ཕྱག་བཏབ། དམ་པ་འདི་ཉིད་ཚོགས་གཉིས་ཀྱི་སློབ་མ་ཡིན། ལྷའུ་སྐུ་ཕྲེང་གཉིས་པ་མཆོག་བླ་མ་ལྷ་ཚེའི་དངོས་སློབ་ཏུ་གྱུར་པས་ཡེལ་ལུགས་ཀྱི་འདོན་གདངས་དབྱངས་གསུམ་གྱིས་མཚོན་པའི་ཡེལ་ལུགས་ཀྱི་ཆོས་བཀའ་ལ་བསླབས་ཏེ་ཡེལ་པ་བཀའ་རྒྱུད་ཀྱི་ཆོས་རྒྱུད་འཛིན་པ་ནས་བཟུང་ད་ལྟའི་བར་དུ་ཡང་ཆོས་རྒྱུད་མ་ཉམས་པར་བཞུགས། གནས་ཡུལ་མཚོ་སྔོན་ཡུལ་ཤུལ་ནང་ཆེན་རྫོང་ལྕི་ཆུ་ཤོག་ཀ་གཟེ་སྟོད་གྲོང་གི་ས་ཆར་ཡོད།

			༈ མངའ་རིས་འབྲི་རྭ་དགོན། མིང་གཞན་འབྲི་ཐིམ་འབྲི་རྭ་དགོན་ནམ། གསང་ཆེན་ལྷ་ལུང་འབྲི་རྭ་དགོན་ཟེར། དུས་རབས་བཅུ་གཉིས་པའི་ནང་ཙམ་ནས་རྗེ་རྒོད་ཚང་བས་ཐོག་མར་ཕྱག་བཏབ་མཛད་ཅིང་། དེ་ནས་བཟུང་ཆོས་རྒྱུད་དང་དགོན་གཞི་ལ་འཕེལ་གྲིབ་ཅི་རིགས་བྱུང་ཡང་ད་ལྟ་ནི་ཡེལ་པ་བཀའ་རྒྱུད་ཀྱི་ཆོས་རྒྱུད་འཛིན་པའི་དགོན་སྡེ་ཞིག་ཡིན། གནས་ཡུལ་བོད་ལྗོངས་མངའ་རིས་དགེ་རྒྱལ་རྫོང་གཞུང་པ་ཤང་གི་ས་ཆ་རུ་ཡོད་ལ། མཚོ་ཚད་ ༥༢༡༠ ཡི་སར་གནས་ཡོད། ༈ ཨ་འགེ་ཡུལ་དབང་དགོན།

			རྟ་རྣའི་བླ་ཁག་བདུན་གྱི་ཡ་གྱལ། ཨ་འགེ་ཚངས་པའི་གདུང་ངམ་ལྷ་ཡི་གདུང་རྒྱུད་ལས་བྱོན་པའི་ཨ་འགེ་དཀོན་མཆོག་བསྟན་གསལ་གྱིས་རབ་བྱུང་བཅུ་བཞི་པའི་་ནང་ནས་ཕྱག་བཏབ། དེ་ནས་དགོན་ཡར་མར་དུ་གྱེས་པ་ལས་ཡེལ་པ་བཀའ་རྒྱུད་ཀྱི་ཆོས་རྒྱུད་འཛིན་པའི་དགོན་པ་ཞིག་ཡིན། དེར་དགེ་དགོན་ཡང་ཡོད། མཚོ་སྔོན་ཞིང་ཆེན་ཡུལ་ཤུལ་ཁུལ་ལྕི་ཆུ་ཤོག་ཀ་གྲུ་ཡ་སྟོད་དུ་ཆགས་ཡོད།

			༈ ནག་ཆུ་རྟ་རྣ་དགོན། རྟ་རྣ་བྲམ་ཟེའི་རིགས་ལས་བྱོན་པའི་ཨོ་རྒྱན་བསྟན་འཕེལ་དང་ཨོ་རྒྱན་བསྟན་འཛིན་ཡབ་སྲས་གཉིས་ཀྱིས་བོད་ལྗོངས་ལྷ་ས་ནག་ཆུ་ཁུལ་ནག་ཆུ་རྫོང་ཁུང་དུ་དགོན་པ་བཏབ་ནས་གདན་ས་བཟུང་། ཡེལ་པ་བཀའ་རྒྱུད་ཀྱི་ཆོས་རྒྱུད་འཛིན་པའི་དགོན་གཞི་ཞིག་ཡིན།

			༈ དགེ་རྒྱལ་དཔལ་ངེའི་རི་ཁྲོད།

			རབ་བྱུང་གསུམ་པའི་ས་སྦྲུལ་ལ་སངས་རྒྱས་ཡེལ་པའི་དངོས་སློབ་འབྱོ་རྒྱལ་བ་ཆོས་སྐུ་ཡེ་ཤེས་ཀྱིས་བཏབ། དེས་སློབ་བརྒྱུད་ཀྱི་བླ་མ་དཔལ་ངེ་ཡེས་སེང་། དཔལ་ངེ་ཆོས་སྐྱབས། དཔལ་ངེ་ནོར་བུ་དོན་འགྲུབ་སྐྱབས། དཔལ་ངེ་བསོད་ནམ་འོད་ཟེར། དཔལ་ངེ་སྨིན་སྐྱབས། དཔལ་ངེ་དབང་ཆེན་གྲགས་པ། དཔལ་ངེ་ནོར་དབང། དཔལ་ངེ་གྲགས་ལྡན། དཔལ་ངེ་ཆོས་དབྱིངས་སོགས་ཡེལ་པའི་ཆོས་བརྒྱུད་ཡིན། ཡུལ་ཤུལ་ཁུལ་རྫ་སྟོད་རྫོང་གི་ས་ཆར་ཆགས་ཡོད། ༈ བྲག་ནག་གཏུམ་པོའི་རྟ་རྫོང་མི་ཤིག་རྡོ་རྗེའི་ཆོས་གླིང་ནི། ཡེལ་པའི་ཐུགས་སྲས་ཁྲོམ་ཚང་རི་ཕུག་པ་ཆེན་པོ་རབ་བྱུང་བཞི་པའི་ཆུ་སྤྲེལ་ལ་བཏབས། དུས་་ཕྱིས་བར་རི་ཁྲོད་པ་རྒྱུན་ཆད་མེད་པར་བཞུགས་པས་བསྟན་པའི་ཆུ་བོ་དབྱེར་མེད་པར་གྱུར་ཏོ།། ༈ གཞན་ཡང་འཕགས་ཡུལ་ལྷོ་ཕྱོགས་རྟ་རྣ་དགོན་དང་། རྨ་སྟོད་དང་ཆུ་དམར་སོགས་ལ་ལོ་རོ་བདེ་ཆེན་གླིང་དང་། ཟེར་དཀར་རབ་བརྟན་གླིང་སོགས་ཡེལ་པའི་སློབ་མ་རྣམས་ཀྱིས་ཕྱག་བཏབས་པའི་དགོན་པ་དང་རི་ཁྲོད་སོགས་གྲངས་མང་བཞུགས་ཀྱང་ལོ་རྒྱུས་ཀྱི་ཡི་གེ་མཇལ་རྒྱུ་མ་རག་པས་འདིར་འཁོད་མེད་དོ།།

			༈ སངས་རྒྱས་ཡེལ་པའི་ཞལ་གདམས་རྡོ་རྗེའི་གསང་ཚིག

			ས་བཅུའི་དབང་ཕྱུག་འགྲོ་བའི་མགོན་པོ་སངས་རྒྱས་ཡེལ་པ་རིན་པོ་ཆེའི་ཞལ་གདམས་དགུ་ལྡན་རྡོ་རྗེའི་གསང་ཚིག་ཞེས་པ་འདི་ནི་ཡེལ་པ་རིན་པོ་ཆེས་བཤད་པ་ཐ་སྙད་ཀྱི་ཆོས་དང་། སྒྲུབ་པ་ཉམས་སུ་ལེན་པའི་ཆོས་ཏེ་རྣམ་པ་གཉིས་སུ་བསྡུས་ནས་འཆད་པར་མཛད་པ་ལས། འདི་ནི་སྒྲུབ་པ་ཉམས་ལེན་གཙོ་བོར་བསྟན་པའི་གདམས་ངག་ཆ་ཚང་བ། ངེས་དོན་མཐར་ཐུག་འཁོར་ལོ་ཐ་མའི་དགོངས་དོན་དང་མཐུན་པ་ཡེལ་པ་བཀའ་བརྒྱུད་ཀྱི་ཐུན་མོང་མ་ཡིན་པའི་མན་ངག་ཐམས་ཅད་ཀྱི་རྩ་བ་ཡང་སྙིང་འདི་ལས་ཟབ་པ་མེད་པའི་ཆོས་ཡིན་པས་བླ་རབས་རིམ་བཞིན་སྙན་ནས་སྙན་དུ་བརྒྱུད་པའི་མན་ངག་གི་གདམས་པ་འགངས་ཆེན། མང་ཆོས་སུ་མི་སྤེལ་བའི་སྙན་རྒྱུད་བཀའ་རྒྱ་ཅན་ཡིན། ད་ལྟ་ཡང་རྒྱུད་པ་མ་ཉམས་པར་སྙན་ནས་སྙན་དུ་བརྒྱུད་བཞིན་བཞུགས་པ་ནི་ངོ་མཚར་ནང་གི་ཆེ་ཤོས་ཡིན་ནོ།། གསང་བའི་དགོས་པ་ནི། ཆོས་ཀྱི་ཆེ་བ་འདོན་པ། སྒྲུབ་པ་ལ་བར་ཆད་མེད་པ། བྱིན་རླབས་ཀྱི་ཚན་ཁ་ཆེ་བ། དངོས་གྲུབ་མྱུར་དུ་ཐོབ་པ་སོགས་དང་། ཇི་ལྟར་གསང་བའི་ཚུལ་ནི། ཆགས་མེད་རིན་པོ་ཆེས། ལྷ་དང་བླ་མས་བཀའ་རྒྱ་ཡིས། །རབ་ཏུ་བསྡམས་པའི་དབང་ལུང་རྣམས། །འདོད་ཅིང་དྲི་བ་བྱུང་ན་ཡང་། །མི་ཤེས་མ་ཐོབ་དཔེ་ཆ་མེད། །ཟེར་བའི་ལན་དེ་ཁོ་གདབ། ། ཞེས་གསུངས་པ་ལྟར་གསང་ཞིང་། མ་གསང་བའི་སྐྱོན་གསང་སྒོ་འཆོལ་བའི་ཉེས་པ་དང་། བཀའ་མ་ཐོབ་པ་དང་རང་གིས་ཉམས་སུ་མ་བླང་པར་གཞན་ལ་བཤད་ཁྲིད་མི་མཛད་པ་སོགས་སྤང་བླང་ཤེས་པའི་སྒོ་ནས་ཉམས་སུ་ལེན་ངེས་ཀྱི་སྐལ་ལྡན་རྣམས་ལ་རིམ་བཞིན་སྤེལ་བ་ལས་གང་བྱུང་དུ་མི་སྤེལ་བ་ནི་སྙན་རྒྱུད་ཀྱི་དགོས་གནད་དམ་པའོ།།




