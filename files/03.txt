གསུམ་སོང་ན་བཞི་རུ་ཨེ་འགྱུར་བསམ་ནས་སྡུག་སྡིག་པ་གཉིས་དང་འགྲོགས། མནའ་ཟོས། ཁྲེལ་སྣོགརྒྱུག་རྒྱུགའདུར་འདུར། བསགས་བསགས། སྣོག་སྣོག་པའི་མཐར། ཡང་ན་གངས་ཞོད་མུག་དགྲ་ཆེན་པོ་ཞིག་གམ། མིན་ན་ཕྱུགས་ནད་གོད་ཁ་ཞིག་གིས་ལོ་རེ་ལོ་གཉིས་མི་སྐྱོན་པའི་ཕྱུགས་ཟོག་རྣམས་ཀྱང་སྒོ་ནག་བུད་འགྲོ་བའམ། ཡང་ན་ཚོང་ཞིག་ལ་ཨེ་དྲག་བལྟས་ནས་དེ་ལ་དོན་གཉེར་བྱས་ཀྱང་། གཞན་ལ་བལྟས་པ་དང་ཉན་པ་ལྟ་བུ་ཞིག་ཅི་ལ་ཡིན་དེ་ཡང་ཀུན་ཀྱིས་འགྲུབ་དཀའ། ཇག་གཅོད་ན་ཡང་དེ་ཡང་སླ་མོ་ཞིག་མིན་ཏེ་རྒྱུ་རེའི་རྒྱབ་ཏུ། བདག་པོ་ཤྭ་ཁྱི་འདྲ་ཞིག་རྗེས་ན་ཡོད་ཅིང་། རྒྱལ་ཁྲིམས་ཉི་ཟླ་འདྲ་ཞིག་ཀླད་ན་ཡོད་ན། རྒྱུ་འབྲས་རྒྱ་ལམ་འདྲ་ཞིག་སྔོན་ན་ཡོད་ངེས་རེད། རྐུ་བྱེད་ན་དེ་བས་ཀྱང་ཇེ་སྡུག་ཇེ་ཐ་འགྲོ་སྟེ་མི་གསོན་པོའི་ལག་ནས་རྒྱུ་དྲོན་པོ་གཅོད་རྒྱུ་བོ་དཀའ་མོ་ཞིག་རེད། སྡིག་ལས་དང་སྡིག་སེམས་འཆང་བའི་རྣམ་སྨིན་ནི་གཅིག་མི་ལྷག་གཉིས་མི་ཆད་ནས་རང་གི་མགོ་ཐོག་འོང་ཤག་ཤག་རེད། བུད་མེད་རྣམས་ལ་མཚོན་ན་མ་འབྲི་དྲིན་ཅན་རྣམས་རྒས་སོ་ཆད་ཀྱི་བར་བཞོས་བཞོས། བེའུ་རྟོ་ལེ་སོགས་མཆུ་བཅིངས་ནས་བསད་པ་མིན་རུང་བསད་པ་དང་འདྲ་བའི་མ་འོ་དྲོན་མོ་དེ་ཁ་མིད་པའི་བར་ནས་འཕྲོག་ནས། མཆོད་མེ་ཀོང་བུ་གང་ཡིན་རུང་སེར་སྣ་བྱས་ཏེ་མར་གསོག་མདོག་བྱས་ཀྱང་། དཔྱིད་ཟླ་གསུམ་ལ་ཐུག་དུས་ཟས་སྤར་ར་སྣེ་གསུམ་ཐོ་མི་ཐུག་པ་ཡང་གང་མང་མང་ཡོད། ཁྱད་པར་ཤྭ་དུད་ཆང་གསུམ་གྱིས་མྱི་ཚེ་གཅོད་ཀྱིན་འདུག་པའི་མི་ངན་མདོ་ཤོར་གྱི་སྐྱེས་པ་ཞིག་ཁྱིམ་ལ་ཡོད་ན་ནི་མྱུར་དུ་བརླག་ནས་ཁྱིམ་ཚང་གི་བྱ་བ་མཐར་གྱེན་ལ་འགྲོ་མི་སྟེར། ཡིན་ན་ཡང་འཇིག་རྟེན་ཁྱིམ་པའི་ལས་ཀ་ནི་ཉིན་མ་རེ་རེ་བཞིན་ཨ་ལས་ཡང་ལས། དེ་རིང་ལས་རྒྱུ་སང་ཉིན། སང་ཉིན་ལས་རྒྱུ་གནངས་ཉིན། ད་ལོའི་རྒྱབ་ནས་སང་ཕོད། ནད་ན་ཚ་ཡོད་ཀྱང་བསྟེན་དབང་མེད་པའི་སྐྱེས་ཕོ་མོ་རྒས་གཞོན་ཐམས་ཅད་མི་ཁོམས་མི་ལོ་ནས་ཚེ་ཟད་ཁི་ཡོད་ན། མདོར་ན་ཁྱོས་མི་ལོ་བརྒྱར་ལས་ཡོད་ཀྱང་དོན་ཁེ་རུ་མ་ཞིག་འགྲུབ་མེད། ཤི་ཁ་སྐལ་མེད་ལག་སྟོངས་འགྲོ་དུས་སྡུག་སྡིག་པ་གཉིས་པོ་སྒེར་སྡུག་ཡིན། དེས་ན་རང་གཞན་གཉིས་ཀ་ལ་ཚེ་འདི་ཕྱི་ཀུན་ཏུ་ཕན་ངེས་པ་ནི་དམ་པའི་ལྷ་ཆོས་ཡིན་པས་སྒྲུབ་དགོས། གྲྭ་བ་སེར་མོ་བ་རྣམས་ལ་མཚོན་ན། ཁྱིམ་ཕ་མས་ཆུང་དུས་ནས་ངའི་བུ་གྲྭ་ས་གྲྭ་གདན་ལ་བཞག་ཡོད་བསམ། ཁ་ལ་ཟ་མ་བྲ་རྒྱབ་ལ་གྱོན་མ་བྲ་བའི་ནང་གི་གཅེས་གཅེས་བཟང་བཟང་བོ་ཐམས་ཅད་བུ་དེ་རྣམས་ལ་སྤྲད་ཁི་ཡོད། དེ་རྣམས་ལ་རེ་བའི་ཚོད་ཀྱི་འབད་པ་ཞིག་མ་བྱུང་ན་མི་ཕན། ལར་དགོན་པ་གང་ཡིན་ན་དེང་སྐབས་བསྟན་པའི་ཉམས་རྒུད་སོར་མ་ཆུད་པའི་སྐབས་དང་ཁེལ་བས་ཁང་པ་སྟོང་པ་ཁ་ཤས་ནང་། ཕོ་གསར་མྱི་རྒོད་ཁ་ཤས་བཙུད་བཞག་ན། སྤང་བླང་དགེ་སྡིག་གི་གནད་རང་གིས་མི་ཤེས། དེ་ཡང་བསླབ་མི་མེད་ན་ཅི་ལ་ཤེས། བསླབ་མི་ཡོད་བཞིན་མཐར་ཐུར་དུ་འགྲོ་མཁན་གང་མང་མང་རེད། ཁ་ཡར་འཁོར་ས་མེད་དུས་ཐུར་ལ་མི་འཁོར་ཐབས་མེད་ལ་ཐུག་སོང་བ་རེད། ཁ་འབག་ས་སྡིག་པའི་གྲོགས་པོས་ཐུར་ལ་འདྲུད་དུས་དྲིན་ཕ་མས་རེ་བ་སྟོང་ཟད་རེད་པ་མང་། བཟང་ཤོས་རྣམས་ཀྱིས་སེར་གོས་མ་ཕུད་རུང་སྐྱ་སེར་གཉིས་ཀའི་གོ་ཆོད། ཁ་གསོ་རྒྱབ་འགེབ་ཀྱི་ལག་ཆ་ཞིག་རེད་སོང་དུས་ཕན་ཆེན་པོ་ཞིག་ག་ལ་ཡོད། ས་ཆ་འདི་ཕྱོགས་ལ་མཚོན་ན་གདན་ས་ཆོས་འཁོར་ཆེན་པོའི་ཤུལ་རེད། མཁན་སྤྲུལ་སྡེ་སྣོད་འཛིན་པ་ཡང་གང་མང་མང་ཡོད་ས་རེད། ཤྭ་བ་ངན་ན་རྟ་རྒྱབ། །རི་བོང་ཚོ་ན་རྟ་ཕྱེད། །ཟེར་བ་ལྟར་འདྲ་མ་རེད། ད་ལྟའི་འདི་བཞིན་མུ་མཐུད་ནས་བར་ཆད་འདྲ་མ་བྱུང་ན། མ་འོངས་རིས་སུ་མ་ཆད་པའི་བསྟན་པ་སྤྱི་ཡི་མིག་ལྟོས་ཤིག་ལ་འགྱུར་རྒྱུའི་གདེང་ཚད་མེད་པ་མིན། མི་རྟག་འཆི་བ་ཟེར་བ་ཐོག་ལ་ཐོན་དུས་གྲྭ་བ་མི་དགོས་བླ་མས་མགོ་མི་ཐོན་པར་གཙང་བླ་རྟ་ནག་ཅན་ལ་བལྟས་ན་ཤེས། དེས་ན་ཆོས་རྣམ་པར་དག་པ་ཞིག་ད་ནས་སྒྲུབ། ཚུལ་ཁྲིམས་རྣམ་པར་དག་པས་གཞི་བཟུང་། ཕ་རོལ་ཏུ་ཕྱིན་པ་དྲུག་གི་གྲོགས་བྱས། སྨོན་ལམ་རྣམ་པར་དག་པས་མཚམས་སྦྱར་ཏེ་དམ་པ་གོང་མའི་རྗེས་སུ་སློབ་དགོས་ངེས་རེད། དམ་པ་གོང་མའི་རྣམ་ཐར་དེ། རྗེས་འཇུག་སློབ་མའི་ཉམས་ལེན་དུ་བཟུང་ནས་ཆོས་ཞུས་པ་དེ་གོ་བ་དཔེ་ཐོག་གདམས་པ་ཡུལ་ཐོག་དུ་མ་ལུས་པ་ཞིག་གི་ཐོག་ནས་ཉམས་སུ་ལེན་དགོས་པ་ནམ་དང་ནམ་དུ་ཞུས་བཞིན་པ་ཡིན། ཤིན་ཏུ་དོན་དང་ལྡན་པ་ལ། །ལན་གཅིག་ལན་གཉིས་གདབ་པར་བྱ། །ཞེས་གསུངས་པ་ལྟར་རོ། །སྐབས་སུ་བབ་པ་གང་གསན་པར་བྱ་བའི་ཆོས་ཀྱི་རིམ་པ་ནི། གཉིས་པ་ཐུན་མིན་ནང་གི་སྔོན་འགྲོ་ལ། ཐུན་མོང་ཕྱི་ཡི་སྐྱབས་འགྲོ་སྐུ་བཞི་ཡེ་ཤེས་ལྔའི་བདག་ཉིད་ཀྱི་སངས་རྒྱས་དང་། ཐེག་ཆེན་ལུང་དང་རྟོགས་པའི་ཆོས། བྱང་སེམས་འཕགས་པའི་དགེ་འདུན་ཏེ་དཀོན་མཆོག་གསུམ་པོ་དེ་གཙུག་གི་ཐོད་བཞིན་དུ་སྤྱི་བོར་མཆོད་དེ་ཁུར། ནང་གི་སྐྱབས་འགྲོ་བྱིན་རླབས་ཀྱི་རྩ་བ་བླ་མ། དངོས་གྲུབ་ཀྱི་རྩ་བ་ཡི་དམ། འཕྲིན་ལས་ཀྱི་རྩ་བ་མཁའ་འགྲོ་སྟེ་རྩ་གསུམ་དངོས་སུ་གྲུབ། དོན་གྱི་སྐྱབས་འགྲོ་རྩ་དག་པ་སྤྲུལ་སྐུ། རླུང་དག་པ་ལོངས་སྐུ། ཐིག་ལེ་དག་པ་ཆོས་སྐུ་སྟེ་དག་པ་མངོན་གྱུར་གྱི་སངས་རྒྱས་སྐུ་གསུམ་མངོན་དུ་བྱས་པ། མཚུངས་མེད་བླ་མ་དམ་པའི་ཞབས་ལ་ཕྱག་འཚལ་ལོ་ཞེས་མདུན་བསུས་ནས། སྤྱི་དོན་གཉིས་པ་ཐུན་མིན་ནང་གི་སྔོན་འགྲོ་ལ། ལམ་ཐམས་ཅད་ཀྱི་རྨང་རྡོ་སྐྱབས་སུ་འགྲོ་བ། ཐེག་པ་ཆེན་པོ་བྱང་ཆུབ་མཆོག་ཏུ་སེམས་བསྐྱེད་པ། འགལ་རྐྱེན་སྡིག་སྒྲིབ་སྦྱོང་བ་རྡོ་རྗེ་སེམས་དཔའི་སྒོམ་བཟླས། མཐུན་རྐྱེན་ཚོགས་བསགས་པ་མཎྜལ། བདུད་བཞི་གཅིག་ཆར་དུ་གཅོད་པ་ཀུ་སཱ་ལིའི་ཚོགས་བསགས། རྟོགས་པའི་ཡེ་ཤེས་རང་རྒྱུད་ལ་བྱ་བའི་ཐབས་ཀྱི་མཐར་ཕྱིན་པ་བླ་མའི་རྣལ་འབྱོར་དང་དྲུག དང་པོ་ལམ་ཐམས་ཅད་ཀྱི་རྨང་རྡོ་སྐྱབས་སུ་འགྲོ་བའི་ཁྲིད་ལ། མདོ་སྔགས་ཀྱི་ལམ་ཐམས་ཅད་ཀྱི་སྔོན་ལ་སྐྱབས་འགྲོ་འདི་ཉིད་མ་སོང་ཐབས་མེད་ཡིན། ནང་པ་སངས་རྒྱས་པའི་ཁྱུ་རུ་ཞུགས་ནས་ལམ་བདེན་བདག་མེད་རྟོགས་པའི་ཤེས་རབ་ཅིག་རྒྱུད་ལ་བརྟེན་དགོས་ན། དེའི་རྟེན་དུ་ཏིང་ངེ་འཛིན་ཞིག་ངེས་པར་སྒོམ་དགོས་ཏེ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ནས། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་པ་བཞིན་དུ། དེའི་རྟེན་ཚུལ་ཁྲིམས་རྣམ་པར་དག་པ་བསྲུང་དགོས། ཚུལ་ཁྲིམས་བླངས་དགོས་ན། དང་པོ་སྐྱབས་འགྲོ་རྩོམ་བྱེད་མེད་དུ་མི་རུང་བ་ཡིན་ཏེ། ཇི་སྐད་དུ། སྡོམ་པ་ཀུན་ལ་ཡོད་མོད་ཀྱི། །སྐྱབས་སུ་མ་སོང་པ་ལ་མེད། །ཅེས་གསུངས་པ་ལྟར་ཡིན། །སྐྱབས་འགྲོའི་ངེས་ཚིག་ནི། རང་གཞན་འཁོར་བའི་སྡུག་བསྔལ་གྱིས་འཇིགས་ནས། ཡུལ་ཁྱད་པར་ཅན་ལ་སྐྱབས་སུ་འཛིན་པར་ཁས་བླངས་ནས་དམ་བཅའ་བ་ཡིན། དཔེར་ན་བྱིས་པ་ཁྱིས་དེད་པ་མི་ཆེན་པོ་ལ་སྐྱབས་སུ་འགྲོ་བ་དང་འདྲ། ཁྱད་པར་ཐེག་པ་ཆེན་པོའི་ལུགས་ལ་སྲིད་ཞི་གཉིས་ཀའི་མཐའ་ལ་འཇིགས་ནས་སྐྱབས་སུ་འགྲོ་བ་ཡིན། སྐྱབས་འགྲོའི་རྒྱུ་ནི་འཁོར་བའི་སྡུག་བསྔལ་ལ་འཇིགས་པ་དང་། སྐྱབས་ཡུལ་མཆོག་གསུམ་ལ་ཡིད་ཆེས་ཀྱི་དད་པ་གཉིས་ཀྱིས་གཞི་བཟུང་དགོས་པ་ཡིན། འདིར་སྐྱབས་འགྲོ་ལ། སྐྱབས་འགྲོའི་དབྱེ་བ། སྐྱབས་སུ་འགྲོ་ཚུལ། ཕན་ཡོན་དང་བསླབ་བྱ་བསྟན་པ་དང་གསུམ་ལས།





